Ebeveynlik kültürden kültüre, topluluktan topluluğa ve hatta aileden aileye değişir.
Ebeveynliğin ideal bir formu yoktur ve bireyseldir.
Fakat etkili ebeveynlik yeteneklerine sahip kültürlerden örneklerle kendini geliştirmek şüphesiz ki faydalıdır.
Teknolojinin ilerlemesiyle birlikte çocuk yetiştirmekle alakalı birçok araştırma ve yönteme ulaşmak her geçen gün kolaylaşıyor.
Buna rağmen çocuk yetiştirmek gün geçtikçe daha stresli bir hale geliyor.
Ayrıca günümüz çocuklarının da büyüdükçe anksiyete ve depresyon belirtisi gösterme oranı artıyor.
Peki geçmişten günümüze ne dğeişti?
Neyi yanlış yapıyoruz?
Neleri daha iyi yapabiliriz?

# Modern Batı Ebeveynliği
Kitapta batı kültürü **WEIRD** kelimesi ile tanımlanır.
Batı kültürü aşağıdaki özellikleri kapsar:

* **W**estern - Batılı
* **E**ducated - Eğitimli
* **I**ndustrialized - Endüstrileşmiş
* **R**ich - Zengin
* **D**emoctratic - Demokratik

Batı kültüründe yaşanan ve toplumları, aileleri etkileyen birçok sorun aslında Maya, Inuit ve Hadzabe toplulukları da dahil her kültürde vardır.
Örneğin ebeveynler uzun saatler boyunca çalışırlar ya da çocuklar hastalanırlar.
Hiçbir ebeveyn mükemmel değildir.
Dolayısıyla bazı problemlerle karşılaşmanız sizi kötü bir anne ya da kötü bir baba yapmaz.
Sadece bazı ebeveynler daha iyi iletişim, motivasyon ve iş birliği kurma becerilerine sahiptirler.
Ve tabii ki bu yetenekleri geliştirmek mümkündür.

Öte yandan batı kültüründe yaşıyor olmanın ebeveynliğe bazı dezavantajları da vardır.
Bunlardan ilki doğadan ve doğallıktan uzaklaşmaktır.
Sokakların kutulardan ve köşeli sert yapılardan oluştuğu bir şehirde büyüyen çocukların görsel algılama gibi basit beyin fonksiyonları doğa ile iç içe büyüyen çocuklara göre daha yavaş gelişir.
Batılı ebeveynler de bu sebepten dolayı enerjileri tükenmiş ve umutsuz hissetmeye yatkındırlar.
Ayrıca çocukların oyuncaklarla oynaması gerektiği ve oyuncakların çocukların bilişsel gelişimlerine katkı sağladığı inancı da batı kültürüne Sanayi Devrimi ile girmiş ve birçok batılı ailenin evlerini oyuncaklarla doldurmasına yol açmıştır.
Fakat eski kültürlerde çocuklar plastik ve pahalı oyuncaklarla oynamıyorlar, onun yerine kendilerine kilden, yünden oyuncaklar yapıyorlar, ağaçların ve çiçeklerin arasında koşup oynuyorlardı.
Bu hem yaratıcılıklarını hem de plan yapma gibi bilişsel yeteneklerini geliştiriyordu.

Batı kültürünün bir diğer dezavantajı ise çekirdek aile kavramıdır.
İdeal aile yapısının anne, baba ve çocuklardan oluştuğu batıda yaygın bir inanıştır.
Fakat insanlık tarihinin %99,9'unda çekirdek aile kavramı yoktur.
Dolayısıyla bu köklü bir inanış da değildir.
Çocuk gelişimi için eski kültürlerde olduğu gibi çocuğun etrafında farklı yaş gruplarında ve çok sayıda insan olması önemlidir.
Bu durum çocuğa herkesten farklı şeyler öğrenebilmesi fırsatını sunar.
Örneğin, anneanne, teyze, hala, komşular ve arkadaşların çocuğun bakımı ve gelişimi konusunda ebeveynlere büyük katkıları olabilir.
Sayıca fazla insanla aile olabilmek, onları çocuk gelişimine ve hayatınıza dahil edebilmek ebeveynlik sürecindeki tükenmişlik hissinizi de azaltır.
Ebeveynlerin diğer insanlardan izole olması çocuğun da uzun vadede kuracağı ilişkileri olumsuz etkiler, depresyon ve anksiyete riskini artırır.

Batı kültüründe bilimin ilerlemesiyle birlikte yaygınlaşan bazı fikirler de ebeveynliğin gittikçe karmaşık ve zor bir hale gelmesine yol açtı.
Hayat bir bilgi yarışması haline geldi ve çocuğunun geride klamasını istemeyen aileler çocuklarına küçük yaşlardan itibaren ders vermeye başladılar.
Her an matematik, fen, okuma-yazma dersleri ve okuldan bir farkı kalmayan evler yüzünden hem ebeveynler hem de çocuklar için büyüme süreci zorlaşmış oldu.
Bilimle birlikte gelişen psikoloji çalışmaları da ailelerin kafasını karıştırmaya başladı.
Her geçen gün yeni bir bigli ve değişen çocuk yetiştirme yöntemleri ailelerin eski kültürel birikimlerden uzaklaşmasına yol açtı.
Örneğin, eski kültürlerin aksine çocuğu her an takdir etmek gerektiği ve ona özel hissettirmenin çocuğun benlik kavramını olumlu yönde etkileyeceği fikri popüler hale geldi.
Hataları görmezden gelinen ve her yaptığıyla övgü alan çocuklar ise depresyon ve anksiyeteye daha duyarlı oldular.

# Taş Devri Ebeveynliği
Maya anneleri yardımsever çocuklar yetiştirmek konusunda uzmanlaşmışlardır.
Yardımsever çocuk yetiştirmenin Maya topluluklarında farklı yöntemleri vardır.
Bunlardan ilki birlikteliktir.
İnsanlar her zaman beraberdirler, herkes sokaklarda sohbet eder, oturur, birbiriyle yardımlaşır.
Herkesin topluma karşı üstlendiği bazı görevleri vardır.
Çocuklar da bu kalabalığın içinde büyürler.
Sadece anne ve baba değil toplumun birçok üyesi çocukların gelişimine katkı sağlar, bunu bir sorumluluk olarak görürler.
Böylece çocuklar da yardım etmeye alışırlar ve gönülü olarak ev işlerine, akrabalarına, arkadaşlarına yardım ederler.
Küçük yaşlardan itibaren çocuklara ailenin bir parçası oldukları hissettirilir ve ait oldukları aileye karşı sorumluluklarını yerine getirmeleri gerektiği öğretilir.
Yani çocuklar yaptıkları iş karşısında bir ödül beklememelidir, ait oldukları aileye yardım edebiliyor olmanın kendisi bir ayrıcalıktır.
Çocukların gönüllü olarak yardım etmeye başlaması, örneğin ev işlerine rica etmeden ve karşılık beklemeden yardım etmesi, kolay bir süreç değildir.
Acomedido adı verilen bu karşılıksız yardım etme özelliği sabır gerektiren bir eğitim sürecinin sonunda kazandırılır.

# Acomedido Eğitimi
1-6 yaş arasındaki çocuklar için maruz bırakmak ve cesaretlendirmek önemlidir.
Çocuğunuz iş yapamayacak kadar küçükse sürekli onun yanında iş yaparak çocuğun görmesi ve öğrenmesi sağlanmalıdır.
Eğer çocuğunuz iş yapabilecek bir yaşa geldiyse yemek yaparken domatesleri getirmesi gibi ya da ekmeği masaya götürmesi gibi küçük işler vererek çocuğun iş yapmaya alışması sağlanmalıdır.
Buradaki önemli noktalardan biri çocuğunuz yardım etmey istediğinde onu geri çevirmemeniz gerektiğidir.
Çocuğunuz size yardım ederken etrafı batırabilir, dağıtabilir.
Onun size yardım etmek istediğini ama bunu nasıl yapacağını bilmediğini ancak sabrederseniz öğrenebileceğini unutmayın.
Her zaman onun seviyesine uygun bir iş bulabilrsiniz.
İş yapmayı yeni öğrenen çocukların en sevdiği görevlerden biri bir şeyi alıp getirmektir.
Çocuğunuza "hadi bir koşu mutfaktan tuz getir" gibi görevler verebilirsiniz.
Vereceğiniz görevler gerçek ve işe yarar olmalıdır.
Yani sadece çocuğunuzun zaman geçirmesi ama sizi oyalamaması için ona boş görevler vermeyin.
Çocuğunuz ailesine gerçek bir katkı sağladığını düşünmelidir.

6-12 yaş arası çocuklar daha aktif olarak yardım etme süreçlerine katılabilirler.
Bir işi tamamen yardımlaşarak birlikte yapmak çocukların iş yapmaya olan isteğini artırır.
Hep beraber bir akşam yemeği hazırlamak ya da beraber araba yıkamak gibi işler hem aile bağlarını güçlendirir hem de çocuğun iş yapma konusunda yetkin olduğunu düşünmesini sağlar.
Gün geçtikçe bir işin çocuğunuza düşen payını artırarak çocuğunuzun o işi tek başına yapacak seviyeye gelmesini sağlayabilirsiniz.
Bu, çocuğunuza özgüven kazandırır.
Hadzabe kültüründe çocuklara tek başlarına da değerli ve yeterli bir birey olduklarını hissettirmek çok önemlidir.
Çocuğunuza onun fikirlerinin, yöntemlerinin önemli olduğunu hissettirin.
Ama bunu yaparken sürekli övmek zorunda değilsiniz.
Onun bir şeyi sizin istediğiniz şekilde yapmasını beklememek ve onu zorlamamak, sizin de ondan öğrenebileceğiniz şeyler olduğunu göstermek övgüden daha önemlidir.
Eğer çocuğunuzun bir işi yanlış yaptığını düşünüyorsanız o hareketi değiştirmesini değil yaptığı yanlış hareketin meydana getirebileceği gerçek bir sonucu söyleyin.
Mesela masayı toplarken çocuğunuzun reçel kabını eğri tuttuğunu ve reçeli dökeceğini düşünüyorsanız ona "yanlış tutuyorsun, bak ömyle değil böyle tutacaksın" demek yerine "eğer reçel kabını düz tutmazsan dökülür ve masayı topladıktan sonra yeri temizlemek zorunda kalırız ve daha çok yoruluruz" diyebilirsiniz.
Ayrıca bir işi çocuğunuzdan direkt olarak istemek yerine ima edebilirsiniz.
Örneğin "köpeğin mama kabını doldurur musun?" demek yerine "sanırım köpeğin mama kabı boş" diyebilirsiniz.

# Öfke Kontrolü
Eğitim süreci boyunca sakin kalmak çok önemlidir.
Sinirlenebilirsiniz, sabrınızın tükendiğini hissedebilirsiniz.
Ama kontrol etmeyi öğrenmelisiniz çünkü çocuğunuz sizden ne görürse onu öğrenir.
Günümüzde popüler olan pozitif ebeveynlik kavramı Inuitler'in benimsediği bir fikirdir.
Inuit kültüründe çocuklara asla ses yükseltilmez.
Onların temel ebeveynlik inanışı öfkenin problemleri çözmediği aksine ebeveyn ve çocuk arasındaki iletişime zarar verdiğidir.
Çocuğunuza bağırdığınızda çocuğunuz sizi bundan sonra dinlemeyi ve söylediklerinizi önemsemeyi bırakır.
Eğer sinirlendiyseniz sakinleşmek için bir süre konuşmay ıbırakın, farklı bir odaya gidin ve sakinleşmeyi bekleyin.
Çocuğunuza karşı bakış açınızı değiştşirmeye çalışın.
O sizin sınırlarınızı zorlamak isteyen bir manipülasyon makinası değil.
Onun yaptığı hatayı kişise lalgılamayın.
O, sadece nasıl davranması gerektiğini bilmeyen küçük bir çocuk.

Çocuğunuzdan hata yapmasını, kaba olmasını, dağınık olmasını beklemelisiniz.
Ve bunları yaptığı için onunla tartışmaya girmemelisiniz.
Sinirlenmemek için olaylara bakış açınızı değiştişrmeye çalışmak da yararlı olacaktır.
Bir şeyden rahatsız olduğunuzda onun rahatsız edici olmayan, hayranlık duyulabilecek bir yönünü görmeye çalışın.
Örneğin çocuğunuz sizi sinirlendirecek bir şey söylediğinde söylediği şeye değil çocuğunuzun ne çabuk büyüdüğünü, ne güzel konuşabildiğini düşünmeye çalışın.
Böylece zamanla sinirlenme oranınız da azalacaktır.
Çocuğunuz sinirlendiğinde ise siz yine sakin kalmalısınız.
Çocukların öfke nöbeti geçirmeleri yani bağırp ağlayıp etrafındaki nesneleri fırlatmalar ıyaygın bir durumdur.
Bu durumlarda olabildiğince az tepki vermelisiniz.
Kızgın, telaşlı ya da üzgün görünmek yerine sakin ve anlayışlı görünmeye çalışın.

Çocukların uygun olmayan davranışlarını kızarak ya da ceza vererek değiştirmeye çalışmayın.
Hikaye anlatıcılığı ile ona ders vermek etkili bir yol olabilir.
Inuit ebeveynliğinde çocuğun yanlış davranışından bir süre sonra, hemen sonra değil, daha sakin ve öğrenmeye açık bir anda ona ders vermenin en güzel öğretme şekli olduğuna inanılır.
Yanlış davranışı içeren hikayelerle çocuk disipline edilir.
Bu hikayeler topluluğunuz ya da ailenizin inandığı, çocuğunuzun korkacağı, saygı duyacağı ve mutlu olacağı bazı öğeler barındırmalıdır.

Çocuğunuzun anlattığınız hikayelerden korkması iyi bir yöntem değilmiş gibi görünse de sizin öfkenizden ya da cezanızdan korkmasından daha iyidir.
Ayrıca bu hikayeler çocuğunuzun bulunduğu kültüre ya da aileye ait hissetmesine ve geçmişi hakkında çıkarım yapmasına yarar.
Özellikle 6 yaş ve altındaki çocuklar için yanlıkş davranışı değiştirici en iyi yöntem hikaye anlatıcılığıdır.
Bir başka yöntem ise çocuğunuzun yanlış yaptığı davranışı içeren küçük bir piyes sergileyerek onun hatasını anlamasını sağlamaktır.
Örneğin çocuğunuz annesine vuruyorsa onun sakin olduğu bir anda annesine vurmasını söyleyin.
Vurduğunda ise "yoksa sen anneni sevmiyor musun? Neden onun canını acıtmak istedin?" gibi sorular sorarak hatasını anlamasını sağlayın.

# Son
Bilimin ve teknolojinin gelişmesiyle birlikte şehirler değişti, oyuncaklar değişti ve aileler değişti.
Modern batılı aile yapısı adı altında yeni, köklü olmayan çocuk yetiştirme yöntemleri ve ebeveynlik gereklilikleri ortaya çıktı.
Bu yeni ve sayısız yöntemler ebeveynlerin hayatını daha zor ve karmaşık hale getirdi.
Hem ebeveynler hem de çocuklar depresyon ve anksiyeteye daha meyilli hale geldiler.
Çocuk yetiştirme sürecinizi kolaylaştırmak ve daha mutlu, yardımsever, özgüvenli ve saygılı çocuklar yetiştirebilmek için etkili ebeveynlikte ustalaşmış olan Maya, Inuit ve Hadzabe topluluklarından dersler çıkarmanız faydalı olacaktır.
Maya kültürüne göre daha yardımsever çocuklar için çocuğunuza Acomedido Eğitimi verebilirsiniz.
Bu eğitimin temelleri çocuğunuzun bir gruba ait hissetmesine ve o grubun ihtiyaçlarının sorumluluğunu gönüllü olarak almasına dayanır.
Yardımsever bir çocuk için kaç yaşında olursa olsun çocuğunuzun ev işlerine maruz kalmasını sağlayın.
Onu zorlamadan, ödüllendirmeden ve cezalandırmadan bunu yapmalısınız.

Çocuğunuzun fikirlerinin değerli olduğunu ve sizin de ondan öğrenebileceğiniz şeyler olduğunu ona hissettirin.
Önerilerini, isteklerini dikkate alın.
Hadzabe topluluğunda bu yöntemle yetiştirilen çocukların özerklik ve özgüven duyguları çok gelişmiştir.
Çocuğunuzun yanlış bir davranışında ona kızmayın, bağırmayın.
Inuit kültürüne göre öfkenizi kontrol etmeyi öğrenmelisiniz.
Çünkü öfke çocuğunuzun davranışını değiştirmez, sadece sizin ilişkinizi zedeler.
Çocuğunuzun uygun olmayan bir davranışını hikaye anlatıcılığı ya da piyes sergileme teknikleri ile değiştirebilirsiniz.
Unutmayın, asırlardır süregelen kültürlerden faydalanarak ebeveynlik yeteneklerinizi geliştirebilir ve hem çocuğunuz hem kendiniz için süreci kolaylaştırabilirsiniz.
