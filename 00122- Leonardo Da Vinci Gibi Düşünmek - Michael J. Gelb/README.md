Toplumun bizim hakkımızda karar verdiği yargılar, bir süre sonra kendi gerçekliğimizi oluşturmada oldukça etkili rol oynar.
Dışarıdan nasıl göründüğümüz, zaman içinde kişiliğimiz hakkında içsel yorumlar geliştirmemize neden olmaktadır.
Bu yorumlar çerçevesinde, kendimizi sınırlandırılmış potansiyellerle algılar hale geliyoruz.
İçsel diyaloglarımız, "bunu yapabilirim!", "şunu yapamam." şeklinde ilerliyor.
Kendimize ve kapasitemize koyduğumuz sınırlar, yaratıcılığımızın ve özgürlüğümüzün önünde engel olarak kalıyor.
Yazar kıtabında, insanların sandıklarından çok daha fazla potansiyele ve çok daha iyi bir beyin yapısına sahip olduğunu anlatıyor.
İnsanların sınırsız bir öğrenme kapasitesi ve yaratıcılık ile dünyaya geldiğini ele alan kitap, genel yargının aksine insan beyninin deneyim kazandıkça ve yaşlandıkça yeteneklerini geliştirdiğini vurguluyor.
Söz konusu yeteneklerin geliştirilmesi konusunda ise Leanordo Da Vinci'nin hayatı örnek olarak gösterilmiş.

Rönesans döneminin kurucularından biri olan Da Vinci, tarihin gelmiş geçmiş en yüksek dehaları arasında yer alan isimlerdendir.
Da Vinci'nin hayatına baktığımızda resim, heykel, mimari ve mühendislik gibi birçok alanda çalışmalarının bulunduğunu görebiliriz.
Kitapta örnek olarak gösterilen bu derin yaşam hikayesi, okuyuculara ilham vermesi için sunuluyor.
Eserde, Da Vinci'nin uyguladığı öğrenme ve yaratıcılık süreçlerini, kendi yaşamlarımıza nasıl adapte edebileceğimiz ele alınan konulardan.
Kitap, okuyucularına ilham vererek gerçek potansiyellerini keşfetme yolculuğuna davet ediyor.
Da Vinci'nin yaşamı süresince, üzerinde çalıştığı tüm konular için notlar almasından ve bu notların günümüze kadar ulaşmasından yola çıkarak hazırlanan kitapta, bu çalışma notları "Da Vinci Prensipleri" olarak ifade edilmiştir.
Kitabın ana temasını oluşturan bu prensipler, okuyuculara nefis bir deneyim ve farkındalık yaşatmak için ideal.
Da Vinci'nin de uyguladığı bu prensipler, birçoğumuzun yaşamımızda kısmen uygulamış olduğu ancak bir arada kullanmadığı teknikleri, genel bir çerçeve içine alıyor.
Bu prensiplerin uygulanması ile hayatlarımızı bir düzen içine sokmak, yaratıcılığımızı ve potansiyelimizi yükseltmek ise oldukça kolay.
Kitabın son bölümlerinde yer verilen Da Vinci çizim kursu ise yeni başlayanlar için eğitici bir kaynak oluşturuyor.
Kitap, okuyucularına özel olarak hazırlanmış bir okuma listesi ile bitiyor.
Okuma listesinde ise Rönesans dönemi, düşüncenin tarihi, deha kavramı, Leonardo Da Vinci'nin çalışmaları ve yaşamı yer almakta.
Başarılı yazar, Da Vinci'nin prensipleri ile kitabın vermek istediği mesajı, net bir şekilde ortaya koyuyor.

# Curiosita Prensibi ile İçinizdeki Merak Duygusunu Uyandırın
Curiosita'nın kelime anlamını "merak" olarak tercüme edebiliriz.
Hayata karşı tutkulu bir merak geliştirme ve öğrenme açlığını ifade eden Curiosita prensibi, kitapta "büyük zihinlerin, büyük sorular sorması" olarak ele alınmış.
Bu prensip, Da Vinci'yi bu kadar başarılı ve yaratıcı kılan dinamiğin, öğrenme arzusu olduğunu gözler önüne seriyor.
Bizler de günlük yaşamlarımızda, konu ya da alan ayırmadan öğrenme arayışında olabiliriz.
Leonardo Da Vinci'nin konuyla ilgili belirttiği "demirler kullanılmadığında paslanır, durgun su bulanıklaşır, kullanılmayan zihinler yazık olur" cümlesi, günümüze kadar ulaşmayı başarmıştır.
Bu ifade, sürekli öğrenmenin ve merak etmenin bizim için ne denli önemli olduğBunu vurguluyor.

# Dimastrazione Prensibi ile Test Ederek Öğren
Da Vinci'nin bu prensibi, bilgiyi her zaman deneme yolları ve uygulamalarla test etmemiz gerektiğini savunuyor.
Bu prensip, aynı zamanda istikrarlı bir şekilde çalışma, ilerleme ve hatalarımızdan ders almanın önemini de kapsıyor.
Da Vinci'ye göre öğrenme süreci tek başına yeterli değildir.
Merak ettiğimiz, araştırdığımız ve öğrendiğimiz her konunun test edilmesi gerekir.
Test etmeden karar vermek yanlıştır ve gerçek sonuçlar ancak test edilerek ortaya çıkacaktır.

"Leonardo Da Vinci Gibi Düşünmek" eserinde, günümüzdeki bilgi kirliliğine de dem vuruluyor ve hangi konuda olursa olsun, sunulan ve dayatılan bilgilere şüphe ile yaklaşmanın önemli olduğu vurgulanıyor.
Yazara göre her bilginin test edilerek, doğruluğunun kanıtlanması gerekir.
Hatalardan ders alma süreci için yine Da Vinci'nin hayatından örnekler veriliyor.
Leonardo Da Vinci, bilinen en büyük dehalardan olsa da onun da ayatında birçok hata yaptığı ve hatalarından ders alarak gelişimini sürdürdüğü gözlemlenebilmektedir.

# Sensazione Prensibi ile Duyu ve Duygularınıza Yakından Bakın
Türkçe karşılığı "duygu" olan sensazione, hayatımızın ön saflarında yer alan duygularımız ile yakından ilgilenmekten ve analiz edebilmekten geçer.
İnsan varlığının temel duyuları olan görmek, duymak, tadına bakmak, dokunmak ve hissetmek gibi duyu formları, bu test sürecinin yardımcı kaynakları olarak gösteriliyor.

Yapılan testlerin başarısının ancak tüm duygu ve duyuların geliştirilmesi ile mümkün olabileceğini savunan bu bakış açısı, insanların büyürken duygularını geliştirmemiş olmasını başarılarının önündeki en büyük engel olarak gösteriyor.
Duygularımızı geliştirme potansiyeli bulunan her türlü algı, anlama ve öğrenme pratiği bizler için büyük öneme sahip.
Bunun için yapılacaklar ise müzik dinlemek, resim yapmak, müzeleri ziyaret etmek, kitap okumak gibi aktiviteler.
Alışkanlıklarımızın dışına çıkarak, farklı yemeklerin tadına bakmak, çevremizde bulunan objelere dokunmak, tüm varlıkları hissetmeye çalışmak, duyu ve duygularımızı harekete geçirme sürecinde bizlere destek olur.

# Sfumato Prensibi ile Hayatınızda Belirsizlikleri Yönetin
Bu prensibi; belirsizlik durumlarının, karşımıza çıkan paradoksların ve kararsızlıkların kucaklanması gerektiği şeklinde ele alabiliriz.
Sahip olduğumuz güçlerimizi deneyimlerken ve duyularımızı geliştirirken, mutlaka bir bilinmezlik ile karşı karşıya geliyoruz.
İnsan beynini geliştirmenin en güçlü yolu olan bu belirsizliklerin her biri, içinde yaratıcı potansiyeller barındırıyor.

Michael J. Gelb, günümüz dünyasında başarılı olmanın yolunun, belirsizliklerle çalışmaktan geçtiğini savunuyor.
Karşımıza çıkan her bir paradoksta, sakinliğimizi korumanın ve zihin yapımızı sağlıklı tutmanın önemine değinen kitapta, değişen dünya düzeninde karşılaşılan değişim ve belirsizliklere karşı, fazla şaşırmadan ve heyecana kapılmadan ilerlememiz gerektiğinin altı çizilmiş.

# Arte / Scienza Prensibi ile Sanatsal Yönünüzü Açığa Çıkarın

Bu prensibi, sanat ve bilim alanları içinde ele almak doğru bir yaklaşım olacaktır.
Bütüncül beyin kullanımının, mantıksal ve hayal gücü dinamikleri ile ilişkili olduğu bu bütüncül yaklaşım, bilimsel ve sanatsal yönelimlerle bir arada olduğunda ortaya çıkar.
Arte/Scienza prensibinin özü, insanların beyinlerini etkin şekilde kullanma durumu olarak ifade edilebilir.

İnsanlar tek bir yeteneğe değil sınırsız potansiyele sahiptir.
Ayrıca kişilerin sahip oldukları tüm yetenekler ve potansiyeller, doğuştan gelir.
Çevremizde yer alan insan grupları ve yaşam koşullarımız gibi etkenler, beynimizin ilgili bölümlerinin gelişmesini destekleyen faktörler arasındadır.
Ancak bu konudaki asıl gizem ise insanların beynini etkin şekilde kullanarak ve düşünerek, potansiyellerini keşfedeceği ve geliştirebileceğidir.

Günlük yaşam rutininde çok yönlü düşünme pratiklerinin ve tüm detaylara girmenin, potansiyelinizi keşfetme süreci üzerinde byük etkileri olduğu biliniyor.
Üzerinde çalıştığınız konu ne olursa olsun, onu bilim ve sanat çerçevesinde değerlendirerek, mantıksal çerçeveye oturtarak ve aynı zamanda içine hayal gücünüzü de dahil ederek, yepyeni bir bakış açısı kazanabilirsiniz.

# Corporalita Pirensibi ile Bütüncül Dengeye Nasıl Kavuşacağınızı Öğrenin
Bu prensip, zararfeti ve insan dengesinin önemini ele alıyor.
Başarılı bir yaşam için kişinin dengede olması ve kendisi ile barışık yaşaması, bir ön koşul.
Bunu sağlamanın yolu da sağlıklı, zarafet içinde ve dengeli bir bedenden geçiyor.
Da Vinci'nin Corporalita prensibi, bedenimizi fiziksel olarak güçlendirmeyi ve geliştirmeyi öneriyor.

Güçlü ve dengeli olmanın yollarından birkaçı arasında stressiz bir yaşam, mutlu bir zihin, iyi beslenmek ve düzenli uyumak bulunuyor.
Zarafeti sağlamak için sağlığımızı korumak da oldukça önemlidir.
Bedenimizdeki tüm organlarımızın kapasitelerini sürekli olarak geliştirmek, kendimize yapacağımız en kıymetli yatırımdır.

# Connesione Prensibi ile Yaşamla Bağınızı Güçlendirin
Kelime anlamı "bağ" olan connessione ifadesi, yaşamla bir bütün olduğumuzu ve aramızdaki bağı vurguluyor.
Bütüncül bir yaklaşımla, evrende var olan her şey ile aramızdaki ilişkiyi kavramak, değerlendirebilmek ve sistemli şekilde düşünmeye çalışmak, bu prensibin dinamikleri arasında bulunmaktadır.

Da Vinci connessione prensibi ile diğer prensipler arasındaki bağa dikkat çekiyor.
Ayrıca bu prensip, tüm prensiplerle birlikte gelişen sebep sonuç ilişkilerini değerlendirmeyi öğütlüyor.
Connessione prensibi bize, yaşadığımız dünyadaki herkes ve her şeyle ilişkimizi anlamanın önemini gösteren önemli detaylardan biri.

# Da Vinci Prensiplerinin Uygulanması
Yukarıda belirtilmiş olan ve kitabımızda anlatılan Da Vinci'nin yedi prensibi, hayata uygulanabilen detayları içerisinde barındırıyor.
Kitaptan öğrendiklerinizi uygulamak isterseniz, sorulacak kilit sorular yönlendirici bir konuma sahip.
Prensiplerin hayatımıza uygulanma sürecinde sorulması önerilen bir sorular ise şu şekilde:

* Belirli bir konuda ya da genel anlamda, doğru şekilde soru sormayı biliyor muyum?
* Yaptığımız hatalardan ve yaşam deneyimlerimizden ders alma becerimiz nasıl geliştirilir?
* Yaş alırken, duyu ve duygularımı keskinleştirmek için neler yapabilirim?
* Kaşrılaştığımız paradokslarla başa çıkma yeteneğimiz ve yaratıcılığımız nasıl geliştirilir?
* Gerek işte gerekse özel yaşamımda, tüm beynimle düşünmeyi başarabiliyor muyum?
* Beden ve zihin dengemi geliştiren neler yapabilirim?
* Tüm bu unsurlar birbirine uyar mı? Her biri ve her şey, birbirine nasıl bağlanabilir?

Kişiye özel yeteneklerin ve uzmanlık alanlarının geliştirilebilir olduğu biliniyor.
Kitap, hayatındaki zorlukları aşmak, karşılaştığı problemlerle daha yaratıcı şekilde başa çıkmak isteyenler için adeta bir rehber niteliğinde.

# Son Durak
Micahel J. Gelb, insanların düşündüklerinden ve hissettiklerinden çok daha büyük potansiyele sahip olduklarını vurguluyor.
Sınırlı bir zihne ve sınırlı bir kapasiteye sahip olduğumuzu düşünmenin, yaratıcılığı olumsuz etkilediği de altı çizilenler arasında.
Yaratıcılığı ve zihin kapasitesini geliştirmenin yolları, kitap içerisinde gösteriliyor.
Kitabın kurgusunun Da Vinci üzerinden çekillenmesinin en güçlü nednei ise Leonardo Da Vinci'nin tarihimizde yer eden dehalardan biri olması.
Da Vinci prensiplerini uygulayarak hayatınızda nasıl fark yaratacağınız ise örneklerle ele alınmış.
Leonardo Da Vinci; yaşama sunduğu eserleri, deneyimleri ve yüksek potansiyeli ile her birimize neler yapabileceğimizi gösteriyor.

Düşündüğümüzden daha zeki, sandığımızdan daha yetenekli, çevremizin yansıttığından daha derin bir ruha sahip olduğumuz gerçeği, kitapta vurucu bir şekilde açıklanmış.
Yaratıcılığımızı geliştirmek, kitapta anlatılan prensiplerle çok daha kolay gerçekleşiyor.
Da Vinci'nin notlarından esinlenerek oluşturulmuş kitap, çizim becerilerinizi geliştirmek için de bazı yöntemler sunuyor.
Da Vinci, çizim ve resim çalışmalarında her zaman doğadan ilham almıştır.
Bu yöntem ile yeteneklerimizi doğayı gözlemleyerek geliştirmenin de mümkün olduğu görülüyor.
Da Vinci'ye göre çizim yapmak sadece bir eylem değil, yaratıcılığı daha yakından kavramanın bir yolu olarak da ifade edilmiş.
Anladığımız ve kavradığımız bir şeyi geliştirmek, zihnimiz için daha net bir yol ortaya koyuyor.
Siz de kendinizi yeniden keşfetmek, yeniden tanımlamak ve sonsuz potansiyelinizi açığa çıkarmak istiyorsanız, "Leonardo Da Vinci Gibi Düşünmek" eseri, yaşamınızda sihirli bir dokunuş yaratmak için hazır.
