Ütopya, Thomas More'un yaşadığı dönem İngiltere'sinden kendine çizdiği bir kaçış yolu.
Sadece kendine de değil aslında, dönemindeki insanlara da iyiyi, ideali hatırlatma çabası.
More tüm kitap boyunca olmayan bir ülkeden bahsediyor.
O ülkede yaşayan insanlardan da.
Ne o insanlar var gerçekte ne de o ülke ama İngiltere var ve İngiltere'nin kaosu.
Bütün bu kaostan kaçmak için bir çıkış yolu önerisi.
İnsana dair, devlete, topluma ve daha pek çok şeye sarsıcı bir noktadan bakıyor More kitap boyunca.
İnsan özünde iyi midir?
İyi bir devlet için iyi insanlar mı gerekir?

# Bu yokyerler nedir ve nasıl bir anda yoktan var olmuştur?
Ütopya geleneği kökü eskilere dayanan bir gelenek olarak karşımızda duruyor.
Ama kimse o zamanlarda bu geleneğe ütopya demediği için adına başka başka şeyler deyip durmuşuzu.
İdeal olanı arama arzusu diyebilriz aslında Farabi'den ilham alarak.
O da Platon'un devletinden ilhamla yazmadı mı zaten İdeal Devlet'i?

İnsanlar en başından beri hep daha iyiyi, güzeli merak eder.
Aslında bu merak duygusu ve arzudur insanın başına türlü belalar açan şey.
Hatırlayalım: Adem ve eşine dokunmayın denen ağaç için şeytanın onlara ne dediğini?
Aslında bir ütopya vadetmedi mi?
Sonsuzluk ağacı dedi ona.
Gidin ve meyvesini yiyin.
Daha rahat yaşayacaksınız.
Daha güzel, huzurlu, keyifli.
İnsan da merak etti.
Arzuladı onu.
Daha iyisi içindi aslında yeme sebebi.
İçinde karşı koyamadığı o arzu için.
Olmayan bir yere adım attı.
Meyveyi kopardı dalından.
Bir anda cehennemine yuvarlandı.
Yani distopyasına.
Ütopyadayken istediği bir anda karanlıkta buldu kendini.
Hala öyle değil mi?
Thomas More'un yaşadığı ülke olan İngiltere çok büyük siyasi karışıklıkların olduğu bir ülkeydi.
Her gün bir olay patlak veriyor, iktidar içerisinde türlü entrikalar dönüyor ve ülke bir türlü düzene ve sakinliğe kavuşamıyordu.
Zemin o kadar kaygan ve kırılgandı ki bugün kahraman olan yarın hain oluyor, dün göklere çıkarılanlar darağacında sallandırılıyordu.
Öyle karışık bir dönemde bir çıkış yolu olarak kaleme alınan bir metin Ütopya.
Zaten okudukça ve Thomas More'un gerçekliğiyle karşılaştırınca bu durumu daha da iyi anlıyorsunuz.

More aydın bir insandı.
İyi yetişmişti.
Bilgisi ve görgüsü nedeniyle her geçen gün popülaritesi artıyordu.
Bu iktidarın hoşuna gitmese de onunla iyi anlaşmaya mecburdular.
More'u Adalet Bakanı yaptılar.
Bütün adaletsizliğin ve kokuşmuş bir hukuk sisteminin içinde o adaleti sağlamaya çalışıyordu.
Rüşvet almıyordu, adaletli kararlar vermek için kimsenin referansını dinlemiyordu.
İlk başlarda bu sorun olmasa da More'un bu tavrı tepki çekmeye başlamıştı.
Bir şekilde görevine son verilmeliydi, ama nasıl?
Yalancı şahitlikle devlete ihanet ettiği saptandı.
İdam edildi.

Ütopyalar insanlık kadar eski bir anlatı.
Geleceğe dair olmayan, umut edilen yerlerin hikayesinin anlatılması insanın en temel hayata tutunma dalı.
Kurduğumuz hayallerden, arzu ettiğimiz şeylere, bir yakınımıza moral verirken, yazdığımız öyküye kadar aslında her biri birer ütopya.
Olmayan bir gelecekte olmayan iyi şeyler hayal etme hali.
Bu elbette değerli bir şey.
Bu sayede hayatta kalıyoruz, bu sayede geleceğe adım atıyoruz ve güzel işler başarıyoruz.
Hedefe odaklanmamız bu sayede oluyor.
Thomas More'un öncesinde de gerek yazılı gerek sözlü kültürde de yaygın bir anlatıydı ütopyalar.
Platon Devlet'ini yazarken bu gelenekten faydalandı.
Thomas More türe sadece adını verdi unutulmaz bir eserle.

Ütopyalar'ın en temel özelliği ideal bir düzlemde bir gelecek düşlemeleridir.
Herkes eşittir, hayat kolaydır, toprak bereketlidir, insanlar iyidir, kıskançlık yoktur, rekabet yoktur, zengin fakir ayrımı yoktur.
Her şey iyi olduğu için her şey çok güzeldir ütopyalarda.
Öyle olması imkansızdır ama öyle olursa güzel olur.
Hayali bir düzlemde kaossuz bir gelecek düşlemidir ütopyalar.
Aslında bakarsanız biraz da baskıcıdır.
Ama iyi için baskı kurar, güzel için, düzen için.

İnsanın yasak olana, iyi olduğu için duyduğu arzu gibidir, geleceğe dair hayali kurgular oluşturmak.
İyi olan için yıkar aslında insan.
Hep daha iyisi için mücadele eder ve kaos yaratır.
Ama ütopyalar iyidir.
Yaşama tutunmamızı sağlar.

# İnsan denen muamma iyi midir kötü mü?
Başımıza ne geliyorsa insan yüzünden geliyor.
Savaşlar da onun yüzünden çıkıyor, barış da onunla oluyor.
Edebiyatı, sanatı da insan yüzünden bulmuyor muyuz zaten.
Sanatı ölümlülük sorunumuz ve birilerini etkileme içgüdümüz yaratmıyor mu?
İyi de onun elinden çıkıyor kötü de.
Kim bu insan, nasıl bir şey.
İnsanı değiştirme gücümüz olsa her şey daha mı güzel olur yoksa kötü mü?

Ütopyaların uğraştığı en temel mesele insan.
Thomas More da insana odaklanıyor.
İnsanı ne belirler.
Çevre, devlet, toprak, arkadaşlar?
Belki de bunların hepsinin yanında insanın içindeki öz.
Ütopya'da onlarca ülke var ve her biri birbirine tıpa tıp benzer olduğu için sadece Ütopya'dan bahsetmemiz ve onun halkını anlatmamız yeterli diyor More.
Her ülke aynıysa, şartlar da tekse insanlar da aynı olur diyor.
Eşitlik herkesi aynı kılar.

Ütopyua'yı anlatmaya başlıyor.
Ütopya'da dostça yaşıyor herkes.
Gündelik hayat çok belirli.
Kimse bir diğerini kıskanmıyor.
Neden kıskansın ki herkes aynı ekonomik güce sahip herkesin sahip olduğu şeyler aynı.
Evlet bile tıpa tıp aynı.
Komşunun çocuğu diye bir dert de yok.
Çünkü komşunun çocuğu da seninle aynı.
Düşünsene sınavdan kötü almışsın, eve gelmişsin, annenden azar bekler, komşunun çocuğuyla kıyasa sokulacağını düşünürken bir anda üzülme yavrum herkes aynı notu almış cümlesini duyuyor ve rahatlıyorsun.

İnsanın içinden arzuyu, şehveti, kıskançlığı, rekabet duygularını alırsan ya da sistemi bunların işlevsiz kalacağı şekilde kurgularsan mutlu olursun diye düşünüyor Thomas More.
Kurduğu ülkede herkes ortak yiyor yemeğini.
Ortak vakit geçiriyor.
Eltilerin tatilde denize gitmiş biz de gidelim derdi yok ülkede düşünsenize.
Çünkü tüm şehirler birbirinin aynısı.
Koca bir bozkır sıkıntısı her yer.
Eğlence şekilleri aynı.
Hal böyle olunca da herkes sinirleri alınmış birer meleğe dönüşüyor.

More'un yaşadığı dünyaysa herkesin rekabete girdiği, ekonomik olarak standardın olmadığı, eşitsizliğin kol gezdiği, herkesin birbirinin ayağını kaydırdığı, kıskançlıkla, şehvetle hareket ettiği bir İngiltere.
Bıkıyor bundan More ve diyor ki işte iyiliği ve güzelliği ancak böyle bir yerde bulabiliriz.
Oysa kendisinin durduğu konum da gayet rahat edebileceği bir konumken bunları söyler More.
Her şekilde durumdan rahatsızdır.
Bunları söylerken çok heyecanlı ve mutludur.
Erasmus'a öyle der, Ütopya'yı yazarken sanki içimde okyanuslar kabarıyor, der.

İnsanın kötü yüzünü çok somut şekilde görmüştür THomas More.
İnsan insanın kurdudur demek yerine, oturmuş insanı ve sistemi nasıl kurgularsak iyiye ulaşırızın cevabını aramıştır.
Kurduğu yokülke huzurludur.
Hiçbir zaman için sorun çıkmaz.
Kimse kimseye zarar vermez, veremez.
Ütopya her ne kadar gerçekleşmiş de olsa yüzlerce yıldır elden ele gezer durur.
Herkesin zihinlerinde kendini gerçekleştirir.
Herkes bilir orada, bir köy var, o bizim köyümüzdür, gidemesek de göremesek de Ütopya bizim yurdumuzdur ve bizler aslında iyi insanlarızdır.
Sadece şartlar bizi kötü olmaya zorlar.
Ah bir Ütopya'ya taşınabilsek.
İşte o zaman her şey başka olacaktır.

# Devlet mi insanı belirler insan mı devleti?
İnsan hayatı boyunca derenin kıyısındaki tozlu topraklı yolda yürür.
Bazı zamanlar olur, dereye girer.
O dereye girdiği zamanlarda ne artık dere eski deredir, ne insan eski insan.
Derenin suyu bulanıklaşır, insanın üstü ıslanır.
Dere artık temiz değildir, insan da ne temiz ne de pis.
Tekrar toza toprağa çıkar, üstü başı çamur.
Sonra bir daha dereye girer, yine aynı.
Dere insanı belirler, insan dereyi.
Birbirine karşılıklı bir bağla bağlıdırlar.
Hayatımız ve hayatımızda yaşanan kırılma noktaları böyledir.
Düz yolda yürürken dereye gireriz ve kırılıverir hayatımız bir yerlerinden.

Thomas More devletin ne olduğunu biliyordur.
Çünkü bir devlet adamıdır.
Adalet bakanıdır.
Devletin en soğuk ve olmazsa olmaz yüzüdür.
Birçok olay görmüştür.
Karşısına her türden, ekonomik güçten, toplumsal sınıftan insan gelmiştir.
Bunların gerçekliği içinde yaşamıştır More.
İster istemez kendine de sormuştur herhalde, bu insanları buraya getiren şey devlet mi yoksa bu insanlar böyle olduğu için mi devlet onları buraya getiriyor?

Soru zor.
Cevabı da hala verilmiş değil.
Çünkü büyük tartışmadır insan özünde iyi midir kötü müdür tartışması.
Yüzyıllardır sürer durur.
Ama bir gerçek vardır, İbn Haldun da söyler, insan yediklerinin ve alışkanlıklarının çocuğudur.
Ne yerseniz onu biçersiniz.
Sürekli et yemek sizde hayvani yönleri diri tutar.
Alışkanlıklarınız sizin gittiğiniz gideceğiniz yolları belirler.
Bu döngüyü kıramazsanız varış noktanız bellidir.

Thomas More ütopyasında önce devlet tasarlar.
Onun devletinde 54 kent vardır ve her biri birbirine benzer.
Demokrasi vardır.
Herkes gizli oyla seçer liderini.
Sokakta aylaklar yoktur devlet herkesi bir işte çalıştırır.
Devlet kimsenin malına çökmez ve zenginlerin arzuları için kimseye zulmetmez.
Devletin koyduğu kanunlara kimse karşı çıkmaz çünkü herkes bu kanunların doğru ve olması gerektiğine inanır.
Krallar Avrupa'daki krallar gibi değildir.
Adil insanlardır, halkına iyi davranır.
Ütopyada mülkiyet yoktur.
Tüm mülk ortaktır kimse kimsenin malını ele geçirmeye çalışmaz.
Devlet herkes için eşitliği sağlar.
Krallar barışı değil savaşı isterler, danışmanlar da daha yüksek mevkileri, ortada varolan sorunun da en büyük sorumlusu soylulardır More'a göre.
Ütopyadaysa bu yoktur.
Sınıf ayrımı yoktur.
Savaş yoktur.
Ütopya halkı sadece kendisinin değil düşmanın da zarar görmesini istemez zaten.
İdeal bir sistemdir kurulan.

Devlet ve yöneticiler bu kadar iyiyken insanın kötü olması düşünülebilir mi?
Bu kadar güzelliğin içinde bir fenalık düşünebilir mi insan?
Hırsızlık yoktur yapansa köle olarak cezalandırılır.
Herkes güzel olmayı arzular ama bunun için makyaj yapmayı, takıp takıştırmayı, mücevherlere önem vermeyi insanlar gülünç bulur.
Halk tarımla uğraşır.
Ekmeğini topraktan kazanır.
Toprak insanı dinginleştirir, elektriğini alır.
Herkes çiçek yetiştirir.
İstediği inanca inanır.
Kimse bir diğerini inancından dolayı ayıplamaz, ötelemez.
İnsanların bu kadar iyi olduğu bir yerde, kendisini değil de bir başkasını düşündüğü bir ülkede, insanlar devlete baş kaldırabilir mi?
Böyle insanların olduğu bir yerde devlet de elbette iyi olur.

Thomas More yazdıklarının gerçekleşmesinin en büyük hayali olduğunu söyler.
Ama bunun zor olduğunu da bilir.
More'un ütopyasında iyi insanlar vardır iyi bir devlette yaşarlar ve kimse iyi atlara binip uzaklara gitmez çünkü daha iyisi yoktur.
En iyi yerdir Ütopya.
Yoktur.
Yokyerdir ama en iyisidir.

# İlerleme için kaos mu düzen mi?
Kaosu hiçbirimiz sevmeyiz.
Ama ilerleme için kaos mu gereklidir düzen mi?
Yoksa ütopik metinler kendi içinde gizli ve güçlü bir kaos besliyor olabilir mi?

Thomas More her ne kadar kaosun içinde yaşayıp kurgusal düzlemde çok sakin ve düzenli bir hayat kurmuş da olsa bu dünyanın nasıl ilerleyeceği ve varlığını sürdüreceğine dair tam bir cevap veremez.
Gerçek hayatta uygulanmaya konan çoğu ütopyanın gerçek karşısında parçalanması ve uygulanamamasının bir sebebi de bu olabilir.
Ütopyalar gerçekte ilerlemenin sebebini kaçırıyor olabilirler.
Ama bu elbette doğaldır.
Çünkü ütopyalar ilerleme fikrinden değil düzen ve sakinlik fikri üzerinden kurar kendini.

Peki o zaman ütopyalar uygulanabilir metinler midir?
Bunun cevabı elbette hayır olacaktır.
Thomas More da bunun bilincindedir.
Ama zaten uygulanması gerekemez.
O bir idealdir ve insanlar ne kadar ideal olana yaklaşırsa o kadar güzel bir hayata kavuşur.
En nihayetinde komünizm de kapitalizm de bir islam devleti de ütopyadır ve aslolan bunları kurmak değil aksine bunların idealine yaklaşmaktır.

İlerleme olması için çatışma gerekir.
Bu insanın kendi iç dünyası için de geçerlidir.
İnsanın iç dünyasında stres, kaygı, heyecan, arzu olmazsa insan gelişimini tamamlayamaz.
Dünyada da devletlerin ilerleyebilmesi gelişebilmesi için kaosa ihtiyaç vardır.
Elbette bu bir kaos güzellemesi değildir.
Sınırı aşmayacak dozda bu duyguları yaşamazsak ne ilerleme sağlayabiliriz ne de gelişim.
Onun için ilerleme hayalimiz varsa kaostan yardım almamız kaçınılmazdır.

Tabii bir yanıyla ütopyaların kendi içinde barındırdığı tek tipleştirici, insanın özünü ortadan kaldıran, baskıcı bir yönetim tarzı ve dilini benimsemesini de göz ardı edemeyiz.
Aslında ütopyalar düzen taraftarı olsalar ve kaosu ortadan kaldırsalar da büyük bir baskı ve insan özünü dışlayıcı bir tutum benimsediklerini söylememiz lazım.

# Ütopik metinlerin gücü var mı?
Ütopik metinlerin tarihi insanın tarihiyle neredeyse eşdeğer demiştik.
Duvara kazınan sahnelerden anlatılan destanlara ardından yazılan metinlere kadar her birinde geleceğin olmayan yerlerine dair hikayeler bulmak mümkün.
Peki bu kadar uzun süredir yazılan metinlerin bir etki gücü var mı?

Cevap, bir etki gücü olmasına gerek yok.
Aslolan insanın farkındalık kazanması ve kendini kaptırıp gittiği akışta bir anlığına durup düşünmesini sağlaması.
Evet İngiltere bu metin kaleme alındığında ve sonrasında cennet olmadı ve hatta Thomas More bu metnin de etkisiyle, başından oldu.
Ama şu bir gerçek, bugün yaşadığımız dünyanın kurulmasında temel etkiye sahip metinlerden biri oldu.
Yüzlerce yıldır insanlar, yöneticiler, hakimler, tüccarlar bu metni okuyor ve dünyalarında bu metinden izler taşıyorlar.
Adım atarlarken bu metnin yol göstericiliğini buluyorlar yollarında.

Ütopik metinler yazıldığı anda güçsüz metinler de olsa, sonrasını kuran, kurgulayan metinler olarak ön plana çıkıyorlar.
Tıpkı onca metin arasından burayı okumak istemeniz gibi sizi kendisine çekiyorlar.

# Son
Ütopya yazıldığı dönemden başlayarak sonraki her dönemde bir şekilde adından söz ettirmiş, modern siyasal düşünceyi kuran metinlerden de birisi olmayı başarmıştır.
Başta kendi dönemindeki yöneticilere, dini adamlarına ve halka eleştiriler yöneltse de insanın olduğu her çağa da büyük sözler söyleyen, yol gösteren bir metin olma özelliğini korumaktadır.
Ütopya baskıcı bir insan anlayışına ve tek tipleştirici bir inanca sahip de olsa düzenin sağlanması ya da en azından devletin ne olmasına dair söyleidkleriyle her dönemin insanına ve meslek erbabına bir şeyler söyleyen eşsiz bir eserdi.
