# Arkaik İnsan
"Arkaik" sözcüğü; en eski, ilk olan anlamı taşır.
Bu bölümde ilkel insanın özelliklerine ve düşünce biçimlerine değinip, uygar insan ile arasındaki farklara bakacağız.

Genel olarak insan konu olduğunda, gözümüzde onun anatomisi ve biyolojik unsurları değil; ruhsal yaşamı, bilinç düzeyi ve yaşam tarzı canlanır.
Bütün bunlar psikolojinin konularındandır.
Şöyle bir gerçek var ki ilkel düşüncelere sahip olan yalnızca arkaik insan dğeildir.
Günümüz uygar insanında da halen arkaik süreçleri gözlemleyebiliyoruz.
Her uygar insanın ruhu, özünde arkaik olmayı sürdürür.

İlkel insanların anlayış biçimlerini düşündüğümüzde, ne kadar tuhaf olduğunu düşünmekten kendimizi alamayız.
İlkel insan, "mantık öncesi" düzeydedir.
Neden-sonuç ilişkisi kuramaz, deneyimlerinden dersler çıkaramaz ve olayların rastlantısallığını kabul edip mantıklı bir şekilde anlamaya çalışmak yerine simgesel inanışları özümser.
Yaygın biçimde ruhlar, cinler, büyüler ve büyüsel malzemelerin gücü gibi konuları içeren düşünceleri vardır.
Uygar bir insana, insanların yaşlanıp veya hastalanıp ölmesi gayet mantıklı gelirken arkaik insan bunu farklı bir şekilde yorumlar.
O, yaşlı biri öldüğünde, ölümünün yaşlılıktan olduğuna inanmak yerine büyü yapılarak öldüğünü kabul eder.
Onlara göre insanı ya bir ruh ya da bir büyü öldürebilir.
Çoğu ilkel kabile, yalnızca savaş esnasında olan ölümleri doğal ölüm olarak sayar.

Arkaik insanın düşünceleri ve davranışları, bizimkilere göre daha farklı temellere sahiptir.
Olağandışı her şey onu rahatsız eder ve korkutur.
Biz "bu eve yıldırım çarptı ve dolayısıyla yandı" deriz.
İlkel insan ise "büyücü bu evi yakmak için yıldırımı kullanmış" gibi düşünür.
Arkaik insanı bizden ayıran, varsayımlardır.
Nasıl ki onun için ölümü ruhlar ve büyüler getiriyorsa, bizim için de hastalık ve bunun gibi doğal gerçekler getirir.
Biz nasıl bunu büyüye bağlayamıyorsak, onlar da doğal nedenlere bağlayamazlar.

İlkel insanların duyu organlarının, bizimkilere göre daha güçlü olduğu düşünülür.
Onların yön bulma kabiliyeti ve görme ile duyma becerileri tamamen kendi uğraşlarıyla ilgilidir.
Birçok yerlinin sahip olduğu kendi yerleşimini çok iyi tanıma duyusu, bir alışkanlık ve pratiklik konusudur.
Balta girmemiş ormanlarda yollarını bulmak onlar için bir zorunluluktur.
Yabancı bir durum ile karşılaştıklarında güçsüz ve beceriksizdirler.

İlkel insanın bizlerden farklı bir bakış açısına sahip olduğu bir gerçektir.
Onun ahlaki kuralları değişiktir.
Bir Kızılderili, reisine iyi ile kötü arasındaki farkı sorduğunda reis şöyle cevap verir:
"ben düşmanımın karısını çalarsam, bu iyidir.
O benim karımı çalarsa, bu kötüdür".
İlkel ve uygar insanın iyiyi ve kötüyü nasıl gördüğü, kuşkusuz bir şekilde birbirinden ayrılır.

# Modern Toplumda Bireyin Trajik Durumu
İnsanlar kendilerini tanıma derecelerini, çevrelerindeki ortalama bir insanın kendisini tanıma oranı ile değerlendirir.
Büyük ölçüde kendilerinden gizlenmiş olan ruhsal gerçeklerle ilgilenmezler.
Kendini tanımak, sosyal faktörler ve insan ruhunda olup bitenlerle alakalı bir süreçtir.
İnsanın kendisini tanımasına yardımcı olan teoriler hakkında konuşacak olursak, teorik varsayımlara dayanan hiçbir benlik bilgisi yoktur çünkü insan benliği, bireysel ve kendine hastır.
Birey, evrensel ve teorik bilgilerle değil eşsizlikle tanımlanabilir.
Eğer bir bireyi anlamak istiyorsam, ortalama insan hakkındaki tüm teorileri bir yana koyarak yeni ve önyargısız bir bakış açısına sahip olmam gerekir.
Anlama eylemine anca o zaman özgür bir şekilde yaklaşabilirim.

Psikolog, hastasını sadece bilimsel olarak sınırlandıramaz.
Onu bir insan olarak anlamak isteyen, bilmek ve anlamak olarak iki yönlü bir düşünme tarzı ile yaklaşmalıdır.
Ruhsal acılar içinde kıvranan hastayı tedavi ederken, onu bireysel olarak anlamak büyük bir öneme sahiptir.
Psikoterapist, hastanın kendien hastalığını tek bir gerçek olarak görerek ona uygun bir tedavi yöntemi geliştirmelidir.
Bugün tıbbın tüm alanlarında, bir doktorun görevinin soyut bir hastalığı değil, bir hastayı tedavi etmek olduğu kabul edilmektedir.

# Din
Dinin anlamı ve amacı bireyi özgürleşmeye, kurtuluşa götüren yolda saklıdır.
Tüm ahlak sistemleri, bu temelden türemişlerdir.

İstatiksel gerçekliğin tek gerçek olduğunu varsayarsak, o zaman tek mutlak otorite odur.
Bu durumda tek bir koşul bulunur ve buna karşı hiçbir kkoşul var olmadığı için yargılama ve karar verme yeteneği gereksiz ve olanak dışı hale gelir.

İman sahibi olmak her zaman dinsel bir konu değildir.
Daha ziyade sosyal bir konudur ve böyle olduğu için bireye temel bir dayanak kazandırmaz.
İman sahibi birey kendisini desteklemek için bu dünyaya ait olmayan bir otoriyeyle ilişkisine güvenmek zorundadır.
Burada sözü edilen, bireyin imana olan bağlılığı değil, yaşamının sosyal faktörler ve fikirler ile belirlenmediği, en az bunlar kadar önemli fizikötesi bir otorite tarafından belirlendiğinin psikolojik gerçeğidir.

Sosyal bir varlık olan insan, uzun vadede toplumla bağı olmadan yaşayamaz.
Aynı şekilde birey de dış faktörlerin yıkıcı etkisini belli bir biçimde azaltabilen dünya ötesi bir prensip olmadan varoluşu ve spiritüelliği için gerçek bir neden bulamaz.
Tanrıya bağlanmayan bir birey, dünyanın fiziksel ve ahlaki kışkırtıcılığına kendi sahip olduğu kaynaklar ile direnemez.
Direnebilmek için onu kitlelerin içinde boğulmaktan kurtaran içsel ve fizikötesi bir deneyimin varlığına ihtiyacı vardır.

# Bireyin Kendini Anlaması
İnsanın bu gezegende başka hiçbir şeyle kıyaslanamayacak kadar eşsiz bir doğası vardır.
İnsan, türü nedeniyle kendisi için anlaşılamaz bir gizemdir.
Ruhumuz, hala bir bulmaca ve şaşırtıcı bir karmaşa nesnesidir.
Bu doğanın gizemlerine karşı keşifler yaparak cevaplar bulabiliyorken, konu insan ve ruh olduğunda daha çekimser yaklaşıyoruz.
Psikoloji, deneysel bilimler içinde en yenisi ve cevap bulunması en zor dalıdır.

Ruh, başka hiçbir şeye indirgenemeyecek kadar eşsizdir.
Fizyolojiyle benzer olarak o da kendine dönük bir ilgi alanını kapsar.
Bilincin olmadığı yerde, yaşam da yoktur.
Bilinç, var olmanın önkoşuludur.
Bu bilinçlilik, bireyler tarafından taşınır.
Ancak birey kendi bilincini üretemez, onun tarafından önceden oluşturulmuştur.
Çocukluk çağında yavaş yavaş geliştirmiştir.
Bilinçli aktivitelerimiz özünde içgüdüseldir.
İçgüdüler kör ya da belirsiz dürtüler değillerdir çünkü belli bir dış etki karşısında kendini ayarlar ve uyum sağlar.
İçgüdü orjinal ve kalıtımsal olduğundan, arketipsel sayılır.
Bedenin formundan bile daha yaşlıdır.

İnsanın bilgisi, her düşünce modeline sürekli olarak uyum sağlama çabasından gelir.
Tabii bazı düşünceleri belli ölçüde değiştirmek gerekir çünkü özgün şekilleriyle arkaik bir yaşama uygundurlar.
Eğer yaşantımıza, varoluşumuz için gerekli olan içgüdüsel bir dinamizm akışı sağlamak istiyorsak, bu arketipsel formları günümüze uygun ve yeterli bir şekilde yeniden biçimlendirmemiz gereklidir.

# Yaşama Felsefi ve Psikolojik Yaklaşım
Günümüzde temel düşüncelerimiz ve inançlarımız giderek daha mantıkçı oluyorlar.
Felsefemiz, antik çağda olduğu gibi yaşam biçimi felsefesi değil akademik bir uğraş haline gelmiştir.
İnanç ve bilgi arasında karakteristik bir uçurum vardır.
Bu iki kavram arasındaki zıtlık o kadar büyümüştür ki, artık insan bu iki kategorinin kıyaslamanın imkansız olduğunu söylemeye zorlanmaktadır.
Oysa ikisi de içinde yaşadığımız ampirik dünya ile ilgilenmektedir.
İnanç ile bilgi arasındaki kopukluk, günümüzdeki zihinsel kargaşanın çok belirgin özelliği olan bölünmüş bilincin bir belirtisidir.
Sanki iki farklı insan, aynı konu üzerinde, ikisi de kendi bakış açısından, iki ayrı düşünceyi ileri sürmektedir.
doktor, hastasının kişiliğinin iki yarısını da değerlendirerek ilişki kurmak zorundadır.
Çünkü birini ele alıp diğerini bastırma ile değil, ikisinden de bir şeyler aldığı zaman ortaya tam ve bütüncül bir kişilik konulabilir.
İnsan, en küçük sosyal birim olarak çoğala çoğala toplumsal ayrışmayı oluşturur.
Yaşamın tek direkt ve somut taşıyıcısı, bireysel kişiliktir.

Psikolog; söylemekle, ikna etmekle, öğüt vermekle, akıl öğretmekle hiçbir şeyin elde edilemeyeceğini bilir.
Hastasının ruhsal envanteri hakkında gerçek bilgilere sahip olmak ve detayları yakından tanımaya çalışmak zorundadır.

Modern insan, kendisini ancak kendisinin bilincinde olabildiği ölçüde tanıyabilmektir.
Bu da büyük ölçüde çevresel koşulları, bilgi edinme dürtüsünü ve içgüdüsel eğilimlerini belli bir ölçüde değiştirerek kontrol altına alınmasına bağlı bir yetenektir.
Dolayısıyla insanın bilinci, çevresindeki dünyayı gözlemlemeye ve araştırmaya yöneliktir.

Uzun süredir biliyoruz ki, bilince karşı bir bilinçdışı vardır.
Tıbbi psikoloji bunun için tüm gerekli ampirik ve deneysel kanıtlarını ortaya koymuştur.
Bilinçdışı, bilinci ve onun içeriğini etkilemektedir.
Tüm bunlar bilinmektedir ancak ortaya bir pratik konulmamıştır.
Hala eskisi gibi düşünmeye ve davranmaya devam etmekteyiz.
Bilinçdışını yok sayarak sadece bilincimiz ile hareket ettiğimizi sanıyoruz.
Buna uygun olarak kendimizi insancıl ve aklı başında olarak görüyoruz.
Güdülerimize güvenmeyerek içimizdeki insana dış olaylarla alakalı ne düşündüğünü sorup sormamak aklımıza gelmiyor.
Oysa bilinçdışının tepkisini ve bakış açısını görmezden gelmek, bizim ciddiyetsizliğimizi ve mantıksızlığımızı gösteriyor.
Hemen hemen her şey insan ruhuna ve onun işlevlerine bağlıdır.
Ruhumuz, verebileceğimiz en büyük ilgiye layıktır.

# Kendini Tanımak
Birey, büyük bir özenle kendi benliğini sorgulama ve kendini tanıma çabası gösterip bu niyetinde kararlılık gösterire, kendisi hakkında bazı önemli gerçekleri keşfedecektir.
Aynı zamanda psikolojik bir kazanç elde ederek kendisini sevecen ve ciddi bir ilgiye layık görmeyi başaracaktır.
İnsanlık olarak onurunu ilan etme cesareti üstlenerek bilincinin temellerine doğru ilk adımları atacaktır.

Her insanın bir gölge yönü vardır.
Bu yönde bastırılmış duygular ve insanlık olarak kınanacak tarzda davranışlar bulunur.
Bu yöne iyi tarafından bakacak olursak; gölge yönümüzü tanımak, kusursuz olmadığımızı kabul etmemiz için bize gereken alçak gönüllülüğü sağlar.
İnsani bir ilişkinin kurulması için bu bilinçli kabullenmeye ve saygıya ihtiyacımız vardır.
İnsani bir ilişki, kusursuzluğa ve aykırılığa dayanamaz.
İnsani ilişki daha çok mükemmel olmamaya ve zayıf olmaya dayanır.
Kusursuz olanın başkasına ihtiyacı yoktur fakat zayıf olanın vardır çünkü o kendisine bir destek arar.

Toplumsal açıdan bakarsak insan ilişkilerinde yaşanan sorunları psikolojik bakış açısıyla düşünmek, özgür topluma oldukça fayda sağlayacaktır.
Toplumu bir arada tutan ve ona güç veren şey, sevgide saklıdır.
Sevginin bittiği yerde güç savaşları, şiddet ve terör başlar.
(Jung'un bu düşünceleri, psikolojik durumun bilinçliliğini arttırmayı hedeflemektedir.)

# Kendin Olma Vakti
Gölge ve ruhumuzun daha alt katmanlarındaki parçalar, sadece olumsuzluklar barındırmaz.
Mutluluk, memnuniyet, ruhun huzuru ve yaşamanın anlamı; bunları sadece insanın kendisi deneyimleyebilir.
Ruhumuzu keşfettikçe ve bu sayede kendimizi tanıdıkça, içgüdülerimizle karşılaşırız.
Bu içgüdüler, müthiş bir enerjiye sahiptir.
Psikolog, bireyin karanlık ve tehlikeler içinde tekrar tekrar doğru yolu bulabilmesini sağlayan o içgüdüleri ve düşünceleri, insanın içinde arayan tek kişidir.
Büyük enerji ve titizlik gerektiren bu iş için psikoloğun büyük bir sabra ihtiyacı vardır.

İnsanın ruhsal dönüşümü, bir nesil içinde meyvelerini vermez.
Bu yüzyıllarca sürebilecek bir şeydir.
Bizim gücümüzün yeteceği şey, yakın çevrelerde benzer zihniyetli insanları etkileme olanağı veya bu olanağı yaratabilecek insanlarda bir değişim sağlamaktır.
Bu zorlayarak, ikna ederek değil, kendi davranışları hakkında içgörü sahibi olan ve bu nedenle bilinçdışına erişim sağlayan bireylerin çevre üzerinde yaratacakları etkiyle alakalıdır.
Başkalarının bilinçdışına kasıtlı olmadan yaratılan etki, bir çeşit bilinçdışı prestijidir.

Zamanımızın kendine özgü tarafı, bilinçli seçimler yapmamız değil, değişmekte olan içimizdeki bilinçdışı sesi dile getirmektir.
Gelecek nesiller, bu çok önemli dönüşümü ciddiye almak zorundadır.
