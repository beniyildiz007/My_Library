### Öleceğini Öğrenmek
>  *"Doğmak iki kaçınılmaz deneyimi beraberinde getirir: yaşamak ve ölmek. Ve ikisi de korkunç"*

Her şey kötü huylu bir beyin tümörü ve 3. derece astrositom tanısı ile başladı.
Doktorlar potansiyel ömrümün bir yıl kadar olduğunu söylüyorlar.
Yaklaşmakta olan ölüm kaçınılmaz bir biçimde kendini hissettiriyor artık.
Bundan kaçış yok.
Nasıl öleceğinin farkında olmak garip bir biçimde huzur hissettiriyor insana.
Ölecek olmanın verdiği değil de, nasıl ve ne zaman öleceğini bilmenin huzuru.
Hayatımız, kaotik ve kayıtsız bir evrenin ortasında hassas bir fiziksel kabuğun içinde.
Her şey çok kırılgan.

Kişinin yaşam uzunluğu, onun beklentilerine göre değişir; yaşamın değeri ve kalitesi onun uzunluğundan daha önemlidir.
Uzun ve monoton bir varoluşa katlanmak, kısa da olsa canlı ve parlak bir hayatın heyecanına tercih edilmelidir.
Bu nedenle, kalan sınırlı zamanımda hayatımı her zamanki gibi yaşamaya karar verdim.
Sevdiklerimle vakit geçirip kimliğimin önemli bir parçası olan yazmaya devam etmeyi seçiyorum.
Dil ve anlatımın sınırlı doğasına rağmen düşünce ve deneyimimi insanlarla paylaşmam gerek.
Yaşamın ve varoluşun karmaşıklığını aktarmak zor.
Ancak yine de anlatılacak çok şey olduğu için öyle ya da böyle düşüncelerimi kelimelere dökmeliyim.

# Boşa Gitmiş Güzel Bir Zaman
>  *"Doktorum tümörün boyutunu küçültmek için mümkün olan en kısa sürede ameliyata ihtiyacım olduğunu söyledi. Bir hafta gibi bir süre içinde ameliyat oldum. Ameliyat başarılı oldu. En azından beni öldürmemek açısından."*

Zaman, sınırlı bir kaynak.
Onu geri saramıyoruz, sahip olduğumuz miktardan daha fazlasını talep edemiyoruz.
Genç olduğumuzda zamanın öneminin farkına varmıyoruz ve yaşlandığımızda farkına varsak da eskisi gibi tadını çıkaramıyoruz.
İnsanlar zamanın en değerli şey olduğunu söylerler.
Peki zamanı harcayacak biri olmadığında değeri nedir ki?
Zaman, tıpkı para gibi, harcama yapan kişi tarafından kişisel olarak değerli görülen bir şeye harcandığında değerlidir.
Aksi halde, yalnızca kavramsaldır.
Bir dolar, yalnızca kendisinden başka bir şey onunla satın aldığında değerlidir.
Aynı şekilde zaman da insanın kendisi dışında harcadığı şeyler kadar değerli olur.

"Boşa harcanan bir gün" nedir?
Bazen, artık yaşamımın yalnızca bir israf olduğunu hissediyorum.
Yalnızca teşhisimle gelişen bir düşünce değil bu, öncesinde de vardı.
Hayatımın genel anlamda iyi gittiği zamanlarda bile kaçınılmaz zaman kaybı duyugusu içime işlemişti.
İyi olmadığımda yetersizliğimi hisettim, iyi olduğumda yetersizliğimi hissettim.
Eğlenirken, çalışmadığım için suçluluk duygusuyla doldum.
Çalışırken eğlenemediğim için kendimi kötü hissettim.
Memnuniyetsizlik ve zaman kaybı hissi hayatımın her alanına uyum sağladı.
Şuan düşününce, gerçekten değerli bir günün boşa harcanmış bir gün olup olmadığını bilen var mı?
Herhangi bir şeyin gerçekten ne anlama geldiğini veya neye sebep olabileceğini bilemeyen bir türün parçası olarak, zaman tamamen göreceli değil mi?
Günü boşa harcayıp harcamadığıma karar veren tek kişi ben değil miyim?

Bireyler, altta yatan varoluşsal endişelerden kaçınmak için çeşitli üretkenlik faaliyetleriyle kendilerini meşgul ederler.
Günlerini, dikkat dağıtma aracı olarak görev ve uğraşlarla doldururlar.
Düşünceleriyle yalnız kalmanın verdiği rahatsızlıktan kurtulmak için yaparlar bunu.
Doğuştan gelen bu kaçınma hissi, içlerindeki sefalet duygularını bastırmaya yöneliktir.
Meşguliyet, kişinin canlı ve mutlu hissetmesi illüzyonunu sağlar.
Herhangi bir şeye yönelik motivasyon, şu anda hemen ifade edilen ve deneyimlenen şeyde bulunmalıdır.
Bazıları için bu hızlı, tempolu, geniş ölçekli bir yaşam tarzı anlamına gelebilir; diğerleri için ise yavaş tempolu, basit ve sessiz bir yaşam tarzını ifade eder.
Her ikisi de evren için eşit derecede anlamsızdır ve her ikisi de evrende iyi yaşayanlar için eşit derecede anlamlıdır.

# Dürüstlük ve Onun Eksikliği
>  *"Gerçekte, her bir insanın göğüs kafesinin içinde, başkalarını ilgisine, sempatisine, sevgisine ve dürüstlüğüne ihtiyaç duyan, yumuşak, hassas bir çekirdek vardır. Ancak bu çekirden nadiren beslenir ve önemsenir. Bu yüzden çoğu zaman kaybolmuş, yabancı ve terk edilmiş hissederiz."*

İnsanların birçoğu, hoş olmayan bir gürültüğü bastırmak için kulaklarını kapamaya benzer bir şekilde, sıklıkla hayatın sert gerçeklerinden kaçmaya çalışır.
Bu durum, iletişimin en basit anlarında bile kolaylıkla fark edilebilir.
Biri size "nasılsın?" diye sorduğunda, gerçekten o gün ne yaşadığınızı düşünmezsiniz.
Gerçekler o an göz ardı edilmiştir.
Zihninizde spesifik bir düşünce kalıbı bile olmadan yalnızca "iyi" diye yanıtlarsınız soruyu.
***(Çünkü bize "nasılsın" diye soran karşımızdaki kişi de bizim gerçekten nasıl olduğumuzla ilgilenmiyor, sadece sohbeti başlatmak için ufak bir girizgah yapıyor.)***

Karşılaştığımız varoluşsal mücadelelerin arkasında, varoluşun doğasında var olan mantıksızlığın dokunaklı farkındalığı vardır.
Hayatın bir mantığa dayanmayan üzüntüsü ve sefaletiyle yüzleşmek her an mümkün olmaz.
İnsanlar dürüst iletişimin çoğu zaman yersiz olduğunu iddia edebilir ancak hayatın saçmalığını düşünmek ve ifade etmek insanı insan yapan bir deneyimdir.

Temelde herkes birer filozoftur.
Aldığımız her karar, sahip olduğumuz her inanç ve oluşturduğumuz her algı, doğası gereği felsefi bir eylemdir.
Fikirlerimizi ifade etmek için dili, mantığı ve kendini anlama becerisini kullanma yeteneği evrensel bir insan özelliğidir.
Başkaları tarafından beğenilme anlayışı bir paradoks doğurur.
Diğerlerinin onayının peşinden koşmak çoğu zaman özgün olamamayı doğurur; kişinin diğerleriyle kurduğu o gerçek bağın kaybolmasına yol açar.
*"Kendilik algısı"* başkaları tarafından algılanma ve sürekli değişen kişinin benliği arasındaki dinamik ilişkinin bir ürünüdür.
Kişi, kimliğini tamamen yaratamasa da onu sahiplenmeli ve her an ifade etmelidir.

# Her Şey, Kimsenin Çözemeyeceği Bir Gizemden İbaret
>  *"Son MR'lar daha kötü haberlerden başka hiçbir şey ortaya çıkarmadı. Tümör, oldukça agresif bir biçimde büyümeye devam ediyor. Mutasyona uğramış. Karşılaşılabilecek en kötü beyin tümörü türü. Tedavilerin çoğuna iyi yanıt vermiyor. Bu işin daha da kötü gitmeyeceğine dair kalan umut kırıntıları neredeyse tamamen masadan kaldırıldı."*

İnsan, hayatının bir noktasında ona verilen tüm cevapların saçmalıktan ibaret olduğunun farkına varıyor.
Bir şey bildiğini iddia eden kimsenin bir şeyden haberi yok.
İnsanlar, dünyaya dair sınırlı bir anlayışla hayatlarını kat etme eğilimindeler, çoğu zaman sanki tam bilgiye sahiplermiş gibi iddialarda bulunuyorlar ve kararlar alıyorlar.
"Her şey yoluna girecek".
Bana sürekli böyle diyor insanlar.
Bu aciz lafların bende hissettirdiği duygulardan habersizler.

Çareyi Tanrı'da aramak da anlamsız geliyor bana.
Umudu kişiselleştirilmiş bir Tanrı figürü üzerinden vaaz etmek rahatlamanın neresine?
Aynı varlık, benim erken ölümümden de sorumlu olacak.
Bu nasıl kendimi iyi hissetmemi sağlayacak?
***(Bu noktaya dair yorumumu Okurun Yorumu kısmında açıklayacağım)***

İnsan beyni mantıksal bir araçtır.
Evrenin mantıksal düzenini algılar ve bir dereceye kadar evrenin niteliklerinin farkına varır.
Ancak, bir aletin belirli bir şeyi ölçebilmesi, onun nesnenin tamamını doğru bir biçimde ölçtüğü anlamına gelmez.
Anlamaya çalıştığınız şeyi tam olara kanlamak için gerekli araçların yalnızca bazılarına erişiminiz olduğunda ne olur?
Hiçbir şeyi kendine karşı ölçemezsiniz.
Bu yüzden, evrenin bir parçası olan insan, kendini evrene göre ölçmeye çalıştığında bir anlamsızlıkla karşılaşır.
İnsanoğlunun gözünde evren bir kaostur.
Çünkü insanın gözleri evrendeki kaostan yapılmıştır.

# Karamsarlığın Umudu
>  *"Bu kadar trajik bir şey nasıl bu kadar güzel olabilir? Bu kadar acımasız bir şey nasıl bu kadar adil olabilir?"*

İnsan bedeni içinde yaşamak, rahatsız bir kanepede rahat etmek için bitmek bilmeyen bir çaba gibidir.
Mevcut durumdan sürekli daha fazlasına ya da daha farklı bir şeye duyulan özlem gibi.
Sürekli duyulan rahatsızlık ve tatminsizlik hissi, amansız bir "arayış" kavramını doğurur.
Bu derin rahatlık arayışı, daha geniş bir yaşam deneyimlerine uzanır ve tawtminsizlik döngüsünü ifade eder.
Yaşam çoğu zaman acı, kaos ve kırılganlık içerir.
Bireylerin, bu kaçınılmaz zorluklarla boğuşmaktan başka bir çaresi de yoktur.

İnsanın varoluşunun nihai sonucunu gizleyen belirsizlik, ölümün kaçınılmazlığı ile çelişir.
Bu sıfırla çarpılan bir denkleme benzer.
Hayata ne ekerseniz eklemeye çalışın, sonunda alacağınız cevap sıfırdır.
Bir gün, sevdiğimiz herkesi kaybedeceğiz ya da öncesinde kendimiz kaybolup gideceğiz.
Hiçbir yerde, kişide, fikirde veya yaşam biçiminde asla nihai teselliyi bulamayacağız.
Yaptığımız her şey bizimle birlikte yok olup gidecek ve eğer uzak bir gelecekte bir şekilde bir şey kalmışsa, evren onu son yemeğinde yutacak.
Tüm bu karamsarlığa rağmen iyi olabilmemiz mümkün mü?
Cevap basit.
Mümkün olmalı, başka seçeneğimiz yok.

Bu ifadenin kendisi anlamsız olmadan, hiç kimse her şeyin anlamsız olduğunu söyleyemez.
Dolayısıyla yaşamın anlamsızlığından bahsetmek bile ona anlam kazandırır.
Ona bir şey atfetmeden hiçlikten söz edilemez.
Her algıda; olumlu ya da olumsuz her düşünce eyleminde insan, hayatın hiçliğine anlam katıyor.

# Pişmanlık ve Kendinden Nefret Etmek
Hayatın aniden sona erebileceğinin farkındalığına rağmen, insanlar her zaman bir yarın daha olacakmış gibi yaşarlar.
Arzularını ertelerler bu yüzden, daha temkinli yaşarlar.
Sonunda da pişmanlık hissi insanın suratına bir duvar gibi çarpar.

Kağıt üzerinde kendinden nefret etmenin, kendinize odaklanmaktan kaçınmanın bir yolu gibi düşünebilirsiniz.
Ancak k endinden nefret, kişisel çıkarların yalnızca başka bir versiyonudur.
Sizi kendinizden başka kimseye gerektiği gibi bakamaz veya onların farkında olamaz hale getirir.
Mutsuz olduğunuzda, yaptığınız çoğu şeyin affedilebilir ya da en azından anlaşılabilir olduğuna kendinizi inandırırsınız.
Çünkü zihninizde, asıl kurban sizsinizdir.
Ama gerçek hayatta acının ve sefaletin kaynağı ve yayıcısından başka bir şey değilsiniz.

Yapılan tüm tedavilere rağmen tümörüm tekrar büyümeye devam etmiş.
Artık her şeyin son aşamasına gelmek üzereyim.
Günlerimin çoğunu hayatımı ve pişmanlıklarımı düşünerek geçiriyorum.
Kendimden nefret edişimi düşünüyorum.
Bu yüzden kendime acıyorum.
Sonrasında ise kendime acıdığım için kendimden nefret ediyorum.
İçinden çıkılamayan bir döngü bu.
Kontrol edemediğimiz bir şeye üzülmek, ama yine de yapmanız gereken şeyin tam tersini yaparak ne kadar çekilmez ve aptal bir insan olduğunuzu fark etmek.
Ardından gelen kendinden iğrenme duygusu ve tekrar başa dönüş.
Bu duyguların sırf bana özel olmadığının farkındayım.
Ama yine de bu hiçbir şeyi çekilebilir yapmıyor.

# Hiçbir Zaman Seçemediğin Seçimlerle Yüzleşmek
İnsanlar, her zaman tatmin edici bir yaşamın nasıl sürüleceğine dair bilgiye sahip olduklarını iddia ederler.
Dünyayı anlamalarını sağlayacak bilgiye sahip olduklarını varsayarlar.
Ancak neyin doğru neyin yanlış olduğunu bilmelerine rağmen, hayatın güzelliklerini ve neşesini görmelerine rağmen, bu anları yeterince takdir edemezler.
İnsanların hayatlarında sıklıkla kendi çıkarlarına aykırı hareket ederek kendi refahlarını sabote etmesi, onları absürt bir paradoksla baş başa bırakır.
Kendini kontrol edebilen rasyonel bir varlık, özellikle kendini sabote etmesinin oluşturduğu sefaletin farkındayken, neden kendine zarar veren davranışları tekrar ve tekrar seçer?
Bu çelişkinin sonucunda, kişinin hangi benliği gerçek benliğidir?
Kendini sabote eden kısım mı, kendini geliştirmeye çabalayan kısım mı, yoksa her ikisinin birleşimi mi?

Tıpkı ipleriyle yönlendirilen bir kukla gibi, insanların seçimleri hem bilinçli hem de bilinçsiz benliklerinden etkilenir.
Bunun sonucunda birey elinden gelenin en iyisini yaptığını düşünerek kendini rahatlatır.
Hayatı dolu dolu yaşamak ile onu gelecekteki kazanımlar için muhafaza etmek arasındaki dengeyi bulmak zordur.
Pişmanlık, hayatın kaçınılmaz bir parçasıdır bu nedenle de ondan yoksun alternatif bir yaşam yoktur.
Çünkü özgür irade beraberinde pişmanlığı getirir.

# Ölüyor Olmanın Huzuru

Diş fırçalamak ya da nefes almak gibi klişe görünen bazı şeyler, yaklaşan ölüm karşısında derin bir anlam kazanıyor.
Yakın bir zaman sonra, bu basit aktiviteleri bile yapamayacağını fark etmek dehşet verici.
Kapalı göz kapaklarınıza farklı şekillerde çarpan ışığın görünümü, sıradan bir gün batımı, başka birinin dokunuşu, herhangi bir şeye dokunma hissi...
Aniden, neredeyse hiç umursamadığınız her şey, tutunmak için her şeyi vereceğiniz bir zenginliğe dönüşüyor.
Ve her birimizin o arketipik klişe gördüğü *"öleceğini bilince hayata farklı gözle bakma"* deneyimi, birden gerçek oluyor.

Öldükten sonraki yaşama inanmıyorum, en azından geleneksel bir biçimde.
Bilinçli belleğim, maddenin diğer herhangi bir düzenlemesinden daha fazla ya da daha az bir öneme sahip değil.
Moleküllerin karmaşık bir etkileşiminden ibaret.
Belki öldükten sonra insanın kuantum parçacıkları, kişinin bilinçli yaşamının ötesinde de var olacak.
Bu argüman insanların kavrayabileceğinin çok ötesinde bir argüman.
En azından şimdilik.
Bu konuda diyebileceğimiz tek şey, evrenin ayrılmaz bir parçası olduğumuzdur.

Mutluluk dediğimiz kavram, aralıskız olarak tattığımız bir duygu değildir; aksine, sonsuz bir duygu yelpazesinin içinde geçici bir esintiye benzer.
Sürekli mutluluğun peşinden koşmak ona ulaşmayı güçleştirir.
Bunun yerine, mutluluk, tam olarak kendiliğinden ve doğal olarak ortaya çıktığında kabul edilmelidir.

Artık, mutlulukla ilgili giderek daha az bir şey yaptığım bu dönemde, mutluluğumun arttığını hissediyorum.
Elbette her zaman mutlu değilim ancak mutlu olduğumda mutluyum.
Bu kendim hakkında giderek daha da memnun olduğum bir durum.

# Benliğin Değişimi
>  *"Beyin tümörü büyüdükçe onu kafatasımın içinde giderek daha fazla hissedebiliyorum. Bununla birlikte tümör tedavileri arasında baş ağrısı, hezeyan ve uyuşukluğun giderek artan bir karışımı var. Kelimenin tam anlamıyla aklımı kaybediyormuşum gibi hissediyorum."*

Ölümüm artık çok yakınken, kendimi her an hayatımın karmaşık ve kafa karıştırıcı yönlerini daha da derinlemesine araştırırken buluyorum.
Eski yazılarımı tekrar okudum ve onları okurken kimliğimin geçirdiği evrimi fark etmek beni hayrete düşürdü.
On yıldan fazla bir süre önce kaleme aldığım bazı kelimeler, şu andaki duygularımı şimdiye kadar yapabileceğimden daha iyi ifade ediyor.
Ancak geçmişten gelen ve artık bağ kuramadığım sözler de var.
Sanki hem utandığım hem de tanımadığım eski bir benliğim var.

Son zamanlarda, insanların gerçekten değişmesinin mümkün olup olmadığını düşünüyorum.
Karakter açısından, her zaman benim değişen versiyonlarımı destekleyen merkezi bir çekirdeğimin olduğunu fark etmeye başladım.
Bu çeşitli yinelemeler kendilerini çeşitli şekillerde ifade eder, hatta bazen birbiriyle çelişir.
Ancak hepsi altta yatan, tanımlanamaz olan "ben" özünü korur.
Birinin karakterini anlamak, bir toprak parçasının tamamını kavramaya çalışmaya benzer.
Toprak yıllar geçtikçe farklı amaçlara hizmet ederek gelişir ve değişir.
Ancak özü hep aynı kalır, yıllar sonra da toprak deriz onu gördüğümüzde.
Nasıl ki toprak yalnızca fizikselliğiyle veya yüzeyiyle bilinemiyorsa, ben de yalnızca geçmiş ifadelerim veya içsel özümle tam olarak bilinemem.
Beni tam olara kanlayabilmek için özümün ve ömür boyunca varoluşumun her aşamasının birleşimini düşünmek gerekir.

Hafızam hem kısa hem de uzun vadede daha da bulanıklaşıyor.
Hafızam zayıfladıkça, kendime dair hiçbir şey hatırlamadığımda kim olacağımı sorguluyorum.
Bir benliğimin olup olmayacağını merak ediyorum.

Gelecek belirsizliğini koruyor ve daha fazlasını yazıp yazamayacağımdan emin değilim.
Benliğim yavaş yavaş karanlığa gömülse de bu kelimeler, benliğimi muhafaza etmenin tek yolu.
Bunu yapmak için son fırsatın ne zaman geleceğini kimse asla bilemez.

# Okurun Yorumu
***John Gallo, ölüm döşeğinde bir adam.
Onu anlamak için de buna benzer bir şeyleri yaşamış olmak gerekir.
Çünkü empati, denklik gerektirir.
Birebir aynı olayı yaşayan insanlar bile birbirleriyle %100 empati kuramazlar ama çok yaklaşırlar.***

***Benim de başımdan, ölümle burun buruna geldiğim bir trafik kazası geçmişti.
Az da olsa John ile empati kurabiliyorum.
İnsan bir anda her şeyini sorgulamaya başlıyor ve her insanın ergenliğine ilk adım attığı zamanlarda kendisine sorduğu "biz neden varız ve neden yaşıyoruz?" diye kendisine tekrar sormaya başlıyor.
Beni kazadan sonra en çok etkileyen ve tahammül sınırlarımı zorlayan durum ise başsağlığına gelen insanların bana acıyarak ya da üzülerek bakması olmuştu.
"Çok geçmiş olsun, büyük badire atlatmışsın, daha kötü de olabilirdi, off ne büyük bir kaza olmuş" gibi sözler...***

***Yazarın karamsarlığı anlaşılabilir bir durum.
İnsan yaşarken ölümü düşünmez çünkü.
Hiç ölmeyecekmiş gibi yaşayan insanların da son durağa yaklaştığını farkettiği anda birden karamsarlığa düşmesi de kaçınılmaz.
John, öldükten sonraki dünyaya inanmadığını da söylemiş.
Böyle bir düşünce içerisinde olan insanların ellerinde dünyada ve maddi varlıklardan başka ne kalır ki?
Demek ki bu dünya hayatı bitince o insanlar da biteceğini düşünüyorlar.
Böyle bir durumda ölüme yaklaştıkça ya da öleceğini düşündükçe kafalarında bir "Game Over" sinyali çakmaya başlıyor.
Sonra arkalarına bakıp "ben ne yaptım ki bu dünyada; şimdi öleceğim ve her şey bitecek" diye karamsarlığa çok rahat kapılabilirler.
Oysa hayatları boyunca onlara çok fazla fırsat verildi: araştırıp, öğrenip, gerçeği ve doğruyu bilsinler diye.***

***Ben müslümanım ve İslamiyete inanıyorum.
Kimseyi de "sen neden İslamiyete inanmıyorsun ha" diye yargılayacak hadde de sahip değilim elbette.
Sadece insanların bakar kör ve duyar sağır olmalarını eleştiriyorum.
Oysa Allah'a inandıkça ve onun kerâmetlerini araştırıp anlamaya başladıkça işimiz inancın bir üst boyutuna geçiyor; artık Rabbi bilir hale geliyoruz.
Bir şeyi bilmek için o şeyin gözlemlenebilir olması gerekir.
Yaratıcı, Rabb, ahiret, kadim ilimler, kuantum fiziği gibi konulara gerçekten gerçeği öğrenmek için eğilip öğrenmeye başladıkça artık inancımızın gözlerimiz önünde görülebilir hale geldiğini farkediyoruz.
Çünkü 5 duyu organımız dışında 6. duyumuzu da keşfetmiş oluyoruz: İçsel Bilinç.***



