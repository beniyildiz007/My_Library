# İnsanlara Kişisel Özgürlük Değil Ulusal Özgürlük Vaat Ediliyor
İnsanlara "küçük adam", "sıradan adam", "common man" diyorlar.
Bunları büyük ulusların başkan yardımcıları, doktora ünvanına sahip işçi önderleri, pişman olmuş burjuva çocukları, devlet adamlar ve düşünürler yapıyor...

Wilhelm Reich'e göre insanlar, hangi mesleği yaparsa yapsın, eksik yönlerini bilmek zorundadır.
İnsanlar, birkaç on yıldır, dünyaya egemen olmanın, onu ele geçirmenin peşinde.
Unutmamak gerekir ki; insanoğlunun geleceği bizzat kendi düşüncelerine ve davranışlarına bağlıdır.

İnsnalar iktidarı elinde tutanların, küçük adamlar için güç talep etmelerine izin veriyor.
Buna rağmen sessiz kalıyorlar.
Onlar, kendilerine temsil etmeleri için güçlüleri daha fazla güç, güçsüzleri de kötü niyetle donatıyor.
Nedense kandırılanın her zaman onlar olduğunu da, hep geç fark ediyor.

Wilhelm Reich'e göre, onlar, yani küçük adamlar, gerçek büyük adamlardan bir noktada ayrılıyor.
Ona göre, aslında büyük adamlar da bir zamanlar onlar gibi birer küçük adamdı.
Fakat onlar, kendilerinin nerede eksik olduğunu gördü; kendi küçüklükleri ve dar kafalılıkları kendi mutluluklarını tehdit ettiğinde, bunu baskılamayı öğrendi.
Ancak insanların çoğu küçük adam olduğunu bilmiyor; bu yetmezmiş gibi küçük adam olmaktan da korkuyor.
Kendileriyle gurur duymuyor, büyük generalleriyle, liderleriyle gururlanıyorlar.
Kendilerine zerre saygıları yok...

# İnsanlar Zengin Olmak, Ünvan Sahibi Olmak İstiyorlar Ama Çalıştıkları İşin Sorumluluğunu Üstlenmek İstemiyorlar
İnsanların çoğu aslında, küçük bir adam olarak kalmak ya da küçük bir büyük adam olmak istiyor.
Zengin olmak, ünvan sahibi olmak istiyorlar.
Ama çalıştıkları işin sorumluluğunu üstlenmek istemiyorlar.
Wilhelm Reich'a göre, sadece tek bir efendinin kölesi olmamak, sıradan bir köle konumuna yükselmek için, insanlar önce içindeki zalimi yok etmelidir.
Bir politik cinayet, özgürlük idealleri ve devrimci nedenler olmadan işlenemez.
O zaman, gerçek büyük adamın (Hz. İsa, Lenin, Lincoln ya da Karl Marx gibi) yönetiminde bir özgürlük partisi kurulur.
Bu gerçek büyük adam, insanların sıradan özgürlüğünü fazlasıyla ciddiye alır.
Bu özgürlüğü hayata geçirmek isterse de çevresine bir sürü küçük adam toplar.
Çünkü o, bu küçük adamları toplamazsa insanlar onu anlamaz ve yarı yolda bırakır.
Bu büyük adam vasiyetler kaleme alır, özgürlük yasaları çıkarır, insanların yardımına bel bağlar.
Sonunda, büyüklüğünü gerçek büyük adamdan alan küçük büyük adamlar, finans, börokrasi, sanat ve bilimde önemli mevkilere gelir.
Küçük adamlar ise, olduğu yerde, kendi pisliğinin ortasında, öylece kalakalır.
Tüm bunlara rağmen milli kültür saraylarıyla gurur duyarlar.
Onlara yönetiyor olma yanılgısı yeterli gelir.

Wilhelm Reich'a göre insanlar, büyük adamdan, onun yaşama bağlılığından korkuyor.
Gerçek büyük adamın amacı, onlar gibi zengin olmak, ünvan sahibi olmak değil.
O parasını küçük adamlar gibi hisse senetlerine değil, bilimsel araştırmalara harcadığı için ona deli damgası vuruluyor.
Büyük adamı herkesçe küçümsenen biri yapan da aslında bu küçük adamlardır.
Büyük adama kötülük yapıyor ve unutuyorlar.
Oysa büyük adam unutmuyor.
Onun intikam duygusu yok.
O sadece, bu aşağılık duygularının nedenlerini anlamak istiyor.
İnsanların sevgisini ve önemsiz dostluğunu kazanmak için, onların duymak istediklerini söylemesi gerekiyor.
Ama o bunu yapmıyor.
Çünkü o bunu yapsaydı, o da bir küçük adam olurdu.
Çevrenizde, sizin duymak istediklerinizi söyleyen kim varsa, bilin ki o bir küçük adamdır.

# İnsanlar Çevrelerindeki Kimsenin Büyük Bir Şey Başarabileceğine İnanmıyor
İnsanlar, çocukları farklı bir şey yaptığında, "bu çocuklara göre bir şey değil" diyorlar, eşleri bir keşif yaptığında, "keşif mi? Eve para getirebilecek bir şeyle uğraşsana" diyorlar.
İnsanlar anlasa da anlamasa da gazetede ne yazarsa ona inanıyor.
Durmadan yükselmek için direnç gösteremiyorlar.
Bunları, onlara zamanında Nietzsche de anlattı.
Ama nasıl yapılacağını söylemedi.
Nietzsche onları bir üst-insan konumuna getirmeye çalıştı.
Ama onun üst insanı küçük adamların "Führer Hitler'i" oldu.
Ve bu küçük adamlar bir "alt-insan" olarak kaldı...

Wilhelm Reich'a göre, eğer insanların düşünceleri yalnız gerçeğe yönelik olsaydı, çoktan kendi varlıklarının efendisi olurlardı.
Ama insanlar, mesela şöyle düşünüyor: "her şeyin sorumlusu Yahudiler'dir."

"Yahudi kimdir?" diye sorulduğunda ise saçmalıyorlar.
Saçmalıklarıyla silahlı birlikler oluşturuyorlar ve on milyon insanı sırf "Yahudi" diye öldürüyorlar.
Çünkü; küçümseyerek ya da böbürlenerek "yahudi" dediklerinde, kendi küçüklüklerini daha az hissediyorlar.

Evlenmeden çocuk sahibi olan bir anne gördüklerinde, onu ahlaksızlıkla suçluyorlar.
Ama örneğin; evlilik cüzdanı olmadan doğum yapan bir anneden doğan İsa'yı tanrının oğlu yapıyorlar.
Arabalarıyla Galile'nin tasarladığı köprülerden geçiyorlar.
Ama Galile'nin evlilik dışı üç çocuk sahibi olduğunu bilmiyorlar.
Onları evlilik yasasının zincirlerine bağlayan pis fantezilerden ve cinsel sorumsuzluklardan haberleri bile yok.

Büyük bir adam, mutlu olabilmeleri için ekonomik kurtluşu sağlamaları gerektiğini, onlara bilimsel bir şekilde açıklamaya çalışmak için ömrünü feda etti.
Ama Wilhelm Reich'a göre, bu büyük adam küçük bir hata yaptı.
Onların kurtulabileceğine ve kurtulunca onu da kurtarabileceklerine inandı ve onları, yani emekçiyi "dikdatör" yaptı.
Ama insanlar ne yaptı?
Bu adamın tüm güzel fikirlerini bir kenara atıp sadece "dikdatörlük" lafına tutundular.
Bir bilgenin talihsizce seçilen bir lafına tutunup koca bir sistem yarattılar.
İşte bu yüzden, kimse artık insanlara doğruları söylemeye cesaret edemiyor.
Çünkü onlardan korkuyor.

# İnsanlar Mutluluğu Sadece Tüketmek İstiyor
Bir araştırmacı bir makien ya da toplumsal düşünce için 20-30 yıl çalışır.
O, büyük yeniliğin tüm yükünü tek başına yüklenmek zorundadır.
Ama diğer insanlar ona yardımcı olmaz.
Çünkü araştırmacının onlara düşüncelerden başka sunacak bir şeyi yoktur.
Araştırmacı onlara yüksek bir gelir, rahat bir yaşam sunamaz.
Ne var ki, yardım etseler de etmeseler de araştırmacı bundan dolayı mutsuz olmaz ve çalışmaya devam eder.
Bu araştırmacı, uzun çabalar sonunda, örneğin, karılarını neden tatmin edemediklerinin nedenini onlara açıklasa, onu hemen sapıklıkla suçlarlar.
Ya da kanseri ortadan kaldırabilecek bir çözüm bulmuşsa ona dolandırıcı derler.
Yani yardım etmemekle kalmaz, bu çalışmaları kötü niyetle engellerler.
İnsanlar mutluluğu kazanmak için çaba göstermek istemiyor.
Onlar mutluluğu sadece tüketmek istiyor.
İşte bu yüzden de, mutluluk onlardan kaçıyor.
Çünkü onlar tarafından tüketilmek istemiyor.

Bu araştırmacı zamanla, bir şekilde araştırmalarının doğruluğuna insanları inandırmayı başarır, bu buluşlar da gazetede yer alırsa, insanlar ona hemen inanır.
İşte o zaman yürüyerek değil koşa koşa ona giderler.
Önceleri sapık, dolandırıcı dedikleri adama "dahi" derler.
Oysa insanlar dahi kelimesinin anlamını bile bilmez.
Burada Wilhelm Reich, Jack London'ın Martin Eden isimli kitabından şu alıntıyı yapıyor: "dahi, satmak için pazara çıkardığın ürünlere yapıştırdığın etikettir."

Wilhelm Reich'a göre insanlar, aslında dahilerin olmasını istiyor.
Ama istedikleri kalıplara sokabilecekleri, uslu, uyumlu dahiler istiyorlar.
Tüketmeyi, yemeyi, kaşıklamayı çok iyi biliyorlar.
Ama var etmeyi bilmiyorlar.
İşte bu yüzden de gelişmiyorlar.
Yaşam boyu sıkıcı bir büroda, hesap makinesinin başında ya da çocukları sevmeyen bir öğretmen olarak okulda kalıyorlar.
Onlar sadece tüketmek ve iyi bir yurtsever olarak kalmak istiyor.

Dinsel hoşgörüden yana olduklarını söylüyorlar.
İstedikleri dini özgürce sevebilmek istiyorlar.
Evet; bu gayet kabul edilebilir bir durum.
Ama onlar bununla yetinmiyor.
İnsanlar sadece kendi dinine inanılsın istiyor.
Ve birisi, kişisel bir tanrıya değil de, örneğin doğaya inanmayı seçerse, öfkeden deliye dönüyorlar.
Bir karı-koca birbiriyle anlaşamayıp ayrılmak istediğinde, birbirlerine suçlamalar yöneltsin istiyorlar.
Anlaşmalı boşanmayı sevmiyorlar.
Eğer bir cumhuriyet savcısı olurlarsa, yasaları korumakla uğraşmıyorlar.
Bir an önce başsavcı olmak için hukuki bir olay kovalıyorlar.

# İnsanlar Yaşamlarını Başkalarına Emanet Etmemeli, Özellikle de Kendileri Tarafından Seçilen Önderlere...
Peki insanlar kendini, ailesini mutsuzluktan kurtarmak için ne yapmalı?
Wilhelm Reich'a göre bunun yanıtı, özetle şu şekilde: kendi yazgılarını ele geçirmeli ve yaşamlarını kayalar üzerine inşa etmeliler.
Komşularını unutup içlerindeki sese kulak vermeliler.
Küçük çocuklarının sevgisini, doyumsuz ve şehvet düşkünü erkek ve kadınlardan korumalılar.
Karılarına sarılmak için izin belgelerine ihtiyaç duymamalılar.
Doğayı düzeltmeye çalışmamalılar; onu anlamaya ve korumaya çalışmalılar.
Boks maçına gideceklerine, bir kütüphaneye gitmeliler.
Yaşamlarını başkalarının eline emanet etmemeliler.

Wilhelm Reich'a göre insanlar, onlara yakın olanları küçümserler.
Ama kendi generallerini, proleteryanın mareşalini saygıdeğer olmasalar bile bir yerlere yükseltirler.
İşte bu yüzden de, tarih yazılmaya başladığından beri, büyük adam onlardan uzak duruyor.
Ne zaman gerçek işlerine gelmese, karşılarındakini deli diye damgalarlar.
Delileri içeri attılar, dünyayı normal insanlar yönetiyor.
Peki o zaman tüm bu kötülüklerden kim sorumlu?
İnsanlar artık, ev yapan bir duvarcı ustası gibi, somut kanıtlar sunmak zorundalar.
Ustanın bir ev inşa etmesi gibi, onların da insanlığın geleceğini üstlendiklerini kanıtlamaları gerek.

# İnsanlar Hep Kısa Vadeli Düşünüyor, Kahvaltıdan Öğle Yemeğine Kadar, Daha Fazlası Değil...
Wilhelm Reich'a göre, insanların, artık yüzyıllar, hatta bin yıllar öncesine kafa yormayı öğrenmesi gerekiyor.
En basit canlıdan, iki ayağı üzerine doğrulan ama henüz düşünmesini öğrenemeyen insan hayvana kadar gelişimlerini öğrenmeleri lazım.
10-20 yıl önceki şeyler bile akıllarında kalmıyor.
Bu yüzden de başa sarıyorlar ve aynı saçmalıkları tekrarlayıp duruyorlar.
Bir bit kürke nasıl yapışıp kalırsa, onlar da ırk, sınıf, ulus, bir dine bağlı olma zorunluluğu ve sevme yasağı gibi saçmalıklara yapışıp kalıyor.
Artık bunlardan kurtulmalılar.

İnsanlardan kendi düşünceleri ve çalışmalarıyla dünyanın akışını belirlemeleri isteniyor; kötü bir zorbanın yerine başka kötü bir zorbayı iktidara getirmeleri değil!
Artık daha kararlı bir biçimde, tıpkı başkalarını eleştirdikleri gibi kuralları uygulamaları ve kendilerini düzeltmeleri gerekiyor.
Wilhelm Reich'a göre insanlar, artık dedikoduyu, açgözlülüğü ve osrumluluktan kaçma çabalarını bir kenara bırakıp, geleceğin akışını belirlemek zorundalar.

# İnsanlar, Artık "Zaten ben kimim ki?" Düşüncesinden Sıyrılmalılar!
Wilhelm Reich'a göre, gelecekte yapılması ya da yapılmaması gereken şeylerden en önemlisi, artık kendilerini, kendi görüş ve düşünceleri olmyaan, "zaten ben kimim ki?" diye düşünen biri gibi hissetmemektir.
İnsanların kendi görüşleri var ve bunlara sahip çıkmamış ve bunları ifade etmemiş olmalarını, gelecekte yaşamın ayıbı sayacaklar.
Ona göre, insanların kamuoyu dediği, tüm küçük erkeklerin ve tüm küçük kadınların fikirlerinin bir sonucudur.
Her küçük adamın ve her küçük kadının içinde bir doğru ve bir yanlış vardır.
Yanlış fikirlere, tıpkı bizim gibi, diğer küçük kadınların ve diğer küçük adamların tepkilerinden korktukları için sahiptirler.
İşte bu yüzden de, doğru fikirler su yüzüne çıkamıyor.
İnsanlar artık insan toplumunun temel direği olduğuna inanmalıdır.
Peki toplumun temel direği olmak için ne yapmalılar?
Wilhelm Reich'e göre, bunun için özel bir şey yapmalarına gerek yok.
Şu an ne yapıyorlarsa yine onu yapmalılar.
Tarla sürüyorsa, tarlalarını sürmeye devam etmeliler; bir fabrikaları varsa, üretmeye devam etmeliler.
Doğanın gizemlerini çözmeye çalışmalılar.
Evet, bunları şu an zaten yapıyor olabilirler.
Ama önemsiz olduğunu düşünerek yapıyorlar.
İnsanlar sadece liderlerin yaptıklarının önemli olduğunu sanıyor.
Ve böyle düşündükçe de savaşa alınıyorlar.
Tarlaları, fabrikaları yok ediliyor ve tüm bunlar olurken hala "yaşasın" diye bağırıyorlar.
Eğer fabrikalarının ayakkabı üretmek, tarlalarının buğday yetiştirmek için var olduğunun bilincinde olup bunun arkasında dursalardı, şu an soylu şövalyelerin askeri ve silahı olmazlardı.
Peki ne yapmalılar?
Yapacakları tek şey, bugüne kadar yaptıkları ve yapmak istedikleri şeye devam etmektir.
Eğer bunları kararlı bir şekilde yaparlarsa, artık savaşlar da olmaz.

Peki yaşamlarını nasıl daha güzel ve güvenilir hale getirebilirler?
Bir büyük adam olmak için ne yapmaları gerekir?
Wilhelm Reich bunun formülünü, insanlara şu şekilde sunuyor: yaşamı güvenceden, sevgiyi paradan, özgürlüğü kamuoyundan daha önemli hale getirmeliler.
Müzik dinlerken hissettikleri havayı yaşama yansıtmalılar.
Düşünceleri duygularıyla uyum içinde olmalı.
Yeteneklerini zamanında fark edip, yaşlandıklarını zamanında anlamalılar.
Büyük savaşçıların kötülüklerini değil, büyük bilge adamların düşüncelerine önem vermeye başlamalılar.
Politikacılar yerine çocuklarını yetiştiren öğretmenlere daha fazla para ödemeye başlamalılar.
Erkek-kadın arasındaki sevgiye, evlilik cüzdanından daha fazla saygı göstermeliler.
Uzak ülkelerdeki meslektaşlarıyla diplomatlar aracılığıyla değil, birebir ilişkiler kurmalılar.
İşlerini özenle yapmalılar.
Çocuklarını sevmeli; karılarının ya da kocalarının bedeninden zevk almalılar.
Diğer kadın ve erkeklerin dünya hakkındaki görüşlerini incelemek için kütüphanelere koşmalılar.
İşte ancak o zaman, yaşamlarını güzel ve güvenilir bir hale getirebilir; bir büyük adam olma yolunda ilk adımlarını atabilirler...

# Okurun Yorumu
***Binlerce yıldır insanoğlu bu ekosistemde yaşıyor, büyükler ölüyor, küçükler büyüyor, sonra aynı döngü tekrar ediyor.
Peki milyarlarca insanın geçtiği bu yeryüzünde, insanoğlu nasıl olur da ileri gitmekte bu kadar zorlanır?
Bizden önce dünyaya ve tarihe not bırakanların yazdıklarını okuyor muyuz?
Bundan 100 yıl önce yaşamış olan dedemizle ya da anneannemizle sohbet etme şansımız olsaydı, bu fırsatı değerlendirmez miydik?
Peki o halde neden eskiden yaşamış ve bu dünyaya izlerini bırakmış büyük adamların eserlerini okumaktan bu kadar erinir hale geldik?***

***Kitap genel olarak çok sert itham ve çıkarımlara sahip ama asıl güzel olan, bunların hepsinin gerçek olması.
İnsanın nasıl bir bok çukurunda yüzdüğünü tokat gibi çarpıyor suratımıza.
Artık çok azımız, yalnızca birkaç bin tanemiz, perdeyi aralayıp gerçekleri görebilecek ferasete sahip...***
