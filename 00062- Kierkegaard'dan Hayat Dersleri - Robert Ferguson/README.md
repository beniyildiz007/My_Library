Bu denemede, yazılarından deneme oluşturulan Soren Kiergaard, 1813 yılında Danimarka'da doğmuştur.
Yedi çocuklu bir ailenin en küçüğü olarak yirmi iki yaşına geldiğinde beş kardeşinin ölümünü görmüştür.
Kierkegaard'ın ölümle bu kadar yoğun yüzleşmesi onun yazılarında da büyük bir etkiye neden olmuştur.
Onun hayatın kısalığı konusnda yaşadığı ağır deneyimler, yaşamı ölüme hazırlık olarak görmesine yol açmıştır.
Bu farkındalık ise ona zamanın kıymetine dair derin bir anlayış kazandırmıştır.

# Uyanış
Danimarkalı filozof ve teolog olan Soren Kierkegaard; insanı, anlamı ve varoluşu derinlemesine inceleyerek kendimize bazı sorular sormamızı sağlar.
Bu sorularla bizden istediği en önemli şeylerden biri, bir çoğumuzun hayatı bir uyurgezer gibi yaşadığını anlamamızdır.
Bazılarımız birçok başarılara imza atmış olabiliriz.
Kimimiz ekonomiye yön veriyor ve hatta ülkeleri yönetiyor olabiliriz.
Filozofa göre eğer uyuyorsak, bunlar yalnızca yaşamın önümüze sunduğu ve bizim sunulana bir yanıt olarak inşa ettiğimiz, içinde anlam barındıdrmayan yaşantılardır.
Yani yaşam yolunda gözlerimiz kapalı yürüyorsak, dünyevi başarıların da hiçbir anlamı yoktur.
Kierkegaard yaşamda gözlerimizi açmak istemeyişimizin çok geçerli sebepleri olduğunu da vurgular.

Gözlerimizi açtığımızda bizi bekleyen karmaşa ve umutsuzluğa uyanmanın kimi zaman çok korkutucu ve kafa karıştırıcı olabileceğinden bahseder.
"Ne demek dünyada olmak?
Kimim ben?
Nasıl geldim bu dünyaya?
Neden kimse fikrimi sormadı?
Gerçeklik denen bu dev projeye nasıl katıldım?" ve "katılmak zorunda mıyım?" gibi soruların varoluşsal açıdan zor olduklarını kabul eder.
Filozof ayrıca günlük hayatta kendimizi içinde bulduğumuz durumlara da zaman ayırır.
Ona göre bu dünyada onca gülünçlük arasında en gülüncü, dünyada meşgul ve koşuşturan biri olmaktır.
Bu yüzden ne zaman bir iş insanının burnuna sinek konduğunu görse katıla katıla güldüğünden bahseder.
Ayrıca bu durumu evinde yangın çıktığında şaşkınlıkla şöminedeki maşaları kurtarmaya çalışan birinin içinde bulunduğu durumdan farksız görür.
Kierkegaard bir yazısında (Ya/Ya Da, 1843) bu örneğinden yola çıkarak hayatın büyük yangınından kurtarabildikleri bir şey olup olmadığı sorusunu ortaya atar.
İnsanları iki büyük gruba ayırdığınızda bir tarafın yaşamak için çalıştığını ve diğerlerinin çalışmak zorunda olmadığı söylenebilir.

Yaşamak için gerekli şartları yerine getirebilmek adına sürekli çabalamanın hayatın amacı nedir sorusuna bir cevap olmaktan çok uzak olduğundan bahsedilir.
Çünkü o şartları yaratan yine hayatın kendisidir.
Çalışmak zorunda olmayan diğer sınıfın da genellikle koşulları tüketmek dışında pek bir amacı olmadığını söyler.
Hepimizin bütün bu olup bitenlerin bir anlamı olup olmadığı konusunda şüphelendiği anlar olduğunu bilen Kierkegaard bize yardım etmek için hayatın asli absürdlüğüne uyanmamızı ve bu yaşamı bir oyun gibi görmemizi ister.
Burada can sıkıntısından ve hayatı daha önemli gösterme çabamızdan kaynaklanan günleri etkinliklerle doldurmaya karşı çıkar.
Ona göre hayat oyununu can sıkıntısından kurtulmamızda çok işe yarayabilecek ciddi bir yaratıcılıkla oynamamız gerekmektedir.
Önemli olan gelişigüzel olmaktır.
İşte o zaman kişi hazzın nesnesinden değil, gelişigüzel bir şekilde ortaya çıkan başka bir şeyden, bir ögeden, keyif alır.
O, bütün öğretilerinde altta yatan önemli bir noktayı anlamamızı ister: seçim yapabildiğimizi.

# İşin İç Yüzünü Görmek
Descartes'in *"Cogito ergo sum"* ("Düşünüyorum, öyleyse varım.") sözüne birçoğumuz aşinadır.
Bu söz, üzerinde yeterince düşünülürse hayatın anlamına dair derin bir bilgi sunmayı vaat ediyor gibi görünmektedir.
Benzer şekilde Budizm'deki satori kavramında bahsedilen zihnimizin tüm prangalardan kurtulduğu ve aydınlandığı bir an fikri de varoluşu anlamlandırmada çok cazip görünmektedir.
Fakat hayat tünelinde varoluşsal meseleleri ergence lüksler olarak görüp başımızdan savdığımız ve hayatın fiili kısmını yaşamaya soyunduğumuz gerçeği ile o aydınlığa bir türlü kavuşamayız.

Kierkegaard bu ciddi koşuşturmacayı epey gülünç bulmaktadır.
Ya/Ya Da'nın "diapsalmata" bölümünde seçim yapma zorunluluğuna komik bir şekilde itiraz etmektedir: "evlenin, pişman olacaksınız; evlenmeyin, yine pişman olacaksınız... Dünyanın saçmalıklarına gülüp geçin, pişman olacaksınız; dünyanın saçmalıklarına ağlayın, yine pişman olacaksınız. Dünyanın saçmalıklarına gülüp geçseniz de ağlasanız da pişman olacaksınız... Bu, beyler, hayat bilgeliğinin özüdür".
Ona göre dünya hayatında kendimizi oyalayacak birçok öz-uyarım kaynağı bulduk çünkü satoriye asla ulaşamayacağımızı veya Cogito ergo sum'u tam anlamıyla kavrayamayacağımızı anlamamızla gelen varoluşsal sıkıntıya yakalanmak istemiyoruz.
Kerkegaard bizi anlam arayışı yolunda peşinden sürüklemeye devam eder.
O, kaçmaya çalıştığımız boşluğun aslında boşluk olmadığından emin gibidir.

# Geçmişte Yaşamaktan Nasıl Kaçınmalı?
Günümüzde akılcılığın en büyük mitlerinden biri, mutlu olmanın bir püf noktasının veya sırrının olduğunun düşünülmesidir.
Yazara göre mutluluk hava durumu kadar tesadüfi ve mantıksızdır.
Yazar geçmiş zamanda mutluluk deneyimine verdiğimiz tepkiyi, o koşulları tekrar yaratarak o mutluluğu tekrar yaşamak için kasıtlı bir çaba gösterdiğimiz durumları düşünmemizi istiyor.
Ona göre bu durumları yaratmak istememizin nedeni, şimdiki hayat koşullarımızdan memnun olmamamızdır.
Kierkegaard'a göre bu çaba boşunadır.
Geçmişte kalan tüm koşulları fiziksel olarak yaratmak için en itinalı girişimlerde bulunsak bile bu durumun geçmişte mutluluğumuzla bağdaştırılamayacağını ve işe yaramayacağını savunur.
Ona göre hayatın teker teker açılan ve sonsuz olasılık repertuvarına sahip şimdiki anlarına güvenirsek geçmişte yaşamayı yeğlememize gerek kalmaz.

# Tatminsizliği Neden Beslemeliyiz?
Neredeyse hepimiz tatminsizlik hissinin kötü bir şey olduğunu ve rahatsız edici bir his olduğunu varsayarız.
Kierkegaard, zihinsel hayatımızın rahatsız olmasını doğal buluyor ve hatta bunun bizim için iyi olduğuna inanıyordu.
O, hayat meselesinin özüne inmekle gerçekten ilgilenen birinin bulduğu gerçekler uykusunu kaçırsa da,tatminsizliğe yol açsa da korkusuzca düşünmenin öneminden bahseder.
Filozof hayat yolunda en azından yarı uyanık bir şekilde ilerlerken kendimizi kendi düşüncelerimizi sansürlerken bulduğumuzda fark edebilmemiz için cesaret göstermemiz gerektiğini savunur.

# Fazla Düşünmemek Üzerine
Birçoğumuz, çok mantıklı olduğunu düşündüğümüz sebeplerle bir işten veya görevden kaçtığımız durumlar yaşamışızdır.
Böyle durumlarda aslında başarısız olmaktan ya da toplum içinde sivrilmekten korktuğumuz için kendimize mazeret uydurduğumuzu söyleyen o sinsi düşüncemizi göz ardı etmeyi başarırız.
Kierkegaard *Günümüz* isimli denemede tam da bu mazeretli pasifliği eleştirir.
O, hayatlarımızın gündeliğini daha konforlu ve güvenli hale getirmek için nelerden vazgeçtiğimizi ifşa etmek için çabalar.
İnsanın kendini konforlu ve güvenli hissetmek istemesinde hiçbir sorun yoktur.
Burada problem, o kadar da iyi olmayan şeyleri sırf katılmaya razı olduğumuz için işleyen bir mit yaratarak en iyi şeyler mertebesine yükseltmemizdir.
Bu yolla kendimizi alkışlayıp onaylarken kendi niteliklerimizden vazgeçtiğimizi anlatır.
Bu mitler en sonunda dönüşüp yalnızken önemsiz bulduğumuz bir şeye başkalarının yanında hayran olmaya karşı artmış bir eğilime döner.

Kierkegaard bu noktada kendimize ve inandığımız şeylere karşı dürüst olmanın öneminden bahseder.
İnancımızın doğasından ötürü ya da toplumdan bağımsız düşünebilme cesareti gösterdiğimiz için etrafımızdakilerin gözünden düşsek bile kendi inancımızdan vazgeçmememiz gerektiğini savunur.
Ona göre düşünmek kötü bir şey değildir.
Kötü olan fazla düşünme halinin getirdiği durağanlıktır.
Onu yozlaştırıcı ve tehlikeli bulur.
Çünkü geri çekilme ihtimalini kabul ederek geri adım atmayı kolay bir seçenek haline getiren bir doğası vardır.

# Susma Zamanı
Kierkegaard acıyı ve ıstırabı iletebilme becerimizin faydalarını ve sakıncaları üzerine bazı yazılar yazmıştır.
Aslında şu anda içinde bulunduğumuz Dijital Çağ, Kierkegaard'ın yaşadığından çok da farklı değildir.
Bu dönemde nasıl can sıkıntısından gelecek acıdan kaçınmak için tasarlanmış sayısız araçla kendimizi oyalıyorsak o dönemde de gevezelik ve gelişigüzel kullanılan bir dil aynı işlevi görüyordu.

Temel fikir, her zaman bizim göremediğimiz yerlerde daha iyi veya daha ilginç şeyler olduğuydu.
Kierkegaard bu fikri *Günümüz* isimli yazısında şöyle açıklamıştır: "aslında hiçbir şey olmuyor, ama herkes her şeyden anında haberdar oluyor". Ona göre bütn bu kalabalık gürültü aslında iletişim açısından hiçbir katkı sağlamamaktadır.
Rasyonalizm kültürümüzün bir diğer yanı olan her şeyi ifade etme inancının işlevsel olmadığını savunur.
Öyle ki sonraki yazılarında hayatı yaşamanın en ideal yolunun belli bir sessizlikten geçtiğinden bahseder.
Kierkegaard, bir zambağın baharın geleceğinden endişe duyduğu için sabırsızca solmamasını ve baharın doğru zamanda geleceğini bilmesini bilgelik olarak görmektedir.
Zambak sessizdir ve büyük bir basitlikle bekler.
Bu sebeple asla aldanmaz.
Ona göre an yalnızca sessizlikte deneyimlenir.
Pek çok yaşamın trajedisini de buna bağlar.
İnsanların "an"ı hiç duyumsayamamış olmaları, hayatlarında ebedilikle geçiciliğin hep birbirinden ayrı olmasındandır.
Peki nedendir bu?
Sessiz olmamalarından.

Kierkegaard sessizliği hem çoşkunluğun kapılarını araladığı hem de ıstıraba verilecek en iyi yanıt olduğu için över.
Ona göre sıkıntı ve dertlerden bahsetmek ıstırabı arttırır ve iyileşmekten çok kötüleştirir.
Örneğin bir kuş acıdan muaf değildir ama sessizce acısını çekerken kendini başkalarının yanlış müdahalelerinden korur.
Kierkegaard'a göre acı çekmeyi acı çekmekten daha kötü hale getiren şey, kahır ve sabırsızlıktır.
Bu sebeple de acıyı çekmeyi uzatan şey acıdan bahsedip durmaktır.

# Umutsuzlukla Nasıl Baş Edilmeli
Kierkegaard'ın düşünceleri ile ilk kez karşılaşan biri, onun umutsuzluk karşısındaki sersemletici coşkusunu gördüğünde büyük bir şaşkınlığa uğrayacaktır.
Çoğumuz kendimizi çok kötü hissettiğimiz durumlarda pozitif düşünmeye ya da dışarı çıkıp yeni insanlarla tanışmaya yönelten tavsiyeler alırız.
Bunların umutsuzlukla başa çıkmada pek bir önemi yoktur.
Kierkegaard'a göre bu umutsuzluğu kucaklamamız gerekir.

Ya/Ya Da isimli kitabında kaçınılmaz umutsuzluğa karşı verebileceğimiz tepkiye şöyle bir örnek verir: "bir örümcek doğası gereği peşinden gidip sabit bir noktadan başlayarak ağını öre öre ilerlerken, ne kadar çılgınca dönerse dönsün, önünde tutunacak hiçbir yer bulunmayan bir boşluk görür hep.
Benim için de aynı şey geçerli: önümde hep boşluk var, beni harekete geçiren sebep ise arkamda bir yerde serili.
Hayat arkadan öne gidiyor.
Korkunç, dayanılmaz bir şey bu".
Kierkegaard'ın önceki bölümlerde örneklediğimiz kuş ve zambak benzetmelerinde olduğu gibi kadercilik ve kabullenişe önem verdiğini anlıyoruz.
Ona göre gerçek umutsuzluktan akıl yoluyla kurtulamayız.
Kelimeler, kişisel gelişim kitapları veya psikanalizler yetmeyecektir.
Kierkegaard'a göre asıl mesele, hayata inanmaktan ve kahkahanın gücünü asla unutmamaktan geçer.

# Ölüm Üzerine Düşünmek
Doğduğumuz andan itibaren bize kabul ettirilen hayat ve toplumla ilgili fikirlerin iç yüzünü göstermek Kierkegaard için çok önemliydi.
Ona göre ancak bir anda bastıran umutsuzluktan ve kendimizi o umutsuzluğun getirdiği yeni, tuhaf ve yanılsamasız dünyada uyanık bulmaktan korkmadığımızda sağlam, güçlü ve derinlikli seçimler yapabiliriz.
Kendimize karşı dürüst olmamızın potansiyelimizi gerçekleştirmemizde bize yardımcı olacağını savunur.
Ayrıca o her anın ner kadar önemli olduğunu hatırlamamıza yardımcı olmak ister.
Her hayat sona ermektedir ve Kierkegaard bu yüzden ölümün gündelik hayatımızın arka planındaki mırıltısını duymamızı ister.
Bu mırıltı günlerimizi berbat etsin diye duymamızı istiyor değildir.
Aksine günlerimizin sonsuz olmadığını ve onları boşa harcamamamız gerektiğini hatırlatarak zenginleştirsin istemektedir.

# Seçmeyi Seçmek
Kierkegaard'ın hayat koşulları iki temel sebepten ötürü yazılarında önemli bir etki yapmaktadır.
Bunlardan ilki çocukluğunda Hristiyanlık inancını terk etmesi ve yetişkinliğinde yeniden bulduğunu söylemesidir.
İkincisi ise annesini ve beş kardeşini genç yaşta kaybetmesidir.
Kendisi de fiziksel açıdan dayanıksızdır ve bu ona her an ölebileceğini ve hayatın akıl almaz kısalığını yoğun bir şekilde hatırlatmıştır.

Gittikçe karmaşıklaşan dünyamızda en büyük sorunlardan biri çok fazla acının, çok fazla sesin ve çok fazla seçeneğin arasında ne düşüneceğimizi bilemememizdir.
Ardı arkası kesilmez seçeneklerin arasından da harekete geçmek epey zordur.
Kierkegaard'a göre her karar ve her yanıt eşit ölçüde geçerlidir ve tam da bu sebeple son kertede neye karar verdiğimizin hiçbir önemi yoktur.
O, bu açmazdan kurtulmanın en iyi olası kaçışının seçim yapma cesareti göstermek olduğunu savunur.

Bir seçimi enine boyuna ölçüp biçtikten sonra onu sınamak ve en sonunda yaptığınız seçim testi geçerse ona sadık kalmak ona göre çok değerlidir.
Çünkü bu artık sizin seçiminizdir.
Kierkegaard bize öyle ya da böyle kendi seçimlerimizi yaptığımızı ve son tahlilde tesadüf gibi görünen hayal kırıklıklarımızın arkasında kendi seçimlerimizin yattığını söyler.
Ona göre tek yapabileceğimiz şey yaşadığımız için minnettar olmak ve sonra hayata dört elle sarılıp tekrar denemektir.

# Okurun Yorumu
***Hayatı gerçekten bütün gerçekliği ile ele alan ve her yönünü vurgulayan güzel bir kitap.
Şahsen ben Kierkegaard'ı, Arthur Schopenhauer'a benzetiyorum.
İkisi de zorlu bir hayat geçirmiş ve hayatın tokatlarıyla çocuk yaşta tanışmaya başlamışlardır.
Ve ikisi de acıyı ve hayatımızdaki gerekliliğinin önemini o kadar güzel ifade ediyor ki...
Schopenhauer'ın da dediği gibi:***

>**"Diken batar diye, gül mü toplamayalım?"**

