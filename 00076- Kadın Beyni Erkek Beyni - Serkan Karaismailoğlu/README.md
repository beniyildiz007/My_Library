# İki Beyin Neden Birbirinden Farklıdır?
Erkekler kadınları gerçekten anlamıyor mu?
Kadınlar çok mu konuşuyor?
Erkekler duygusuz varlıklar mıdır?
Yoksa irademiz dışında gelişen fizyolojik nedenler midir tüm bu soruların kaynağı?
Dünyaya bambaşka pencerelerden bakan iki beyin birbirini anlamamakla suçlamak yerine birbirini tanımayı tercih ederse kavgalar son bulur mu?

Öncelikle beyninizin cinsiyetini tanıyarak ve bu cinsiyetin getirdiği özellikleri öğrenerek işe başlayabilirsiniz.
Bunun için anne karnında ne kadar testosteron hormonuna maruz kaldığınızı bilmelisiniz ama öyle laboratuvar ortamlarına ihtiyacınız yok çünkü ellerinize bakmanız yeterli: yüzük parmağınız işaret parmağınızdan uzunsa daha çok testosteron hormonu almışsınız ve beyninizin cinsiyeti erkektir, tam tersi durum mevcutsa kadın cinsiyetli bir beyne sahipsiniz demektir.
Beyninizin cinsiyetini öğrendiğinize göre artık davranışlarınızın altında yatan sinirbilimsel nedenlere bakabilirsiniz.

# Gezegenler, Mitoloji ve Toprak Solucanları
Kadınların ve erkeklerin farklı gezegenlerden geldiğine inanılır genelde peki bu gerçekten böyle midir?
Bu iki cinsiyet birbirinden bu derece farklı özelliklere mi sahiptir?

Aslına bakarsanız mitolojide de erkek ve kadınları temsil eden gezegenler birbirinden çok farklıdır: kadınları güzelliğin tanrıçası kabul edilen ve Yunancası Afrodit olan Venüs temsil ederken erkekleri Roma mitolojisinin Savaş Tanrısı'ndan ismini alan Mars temsil eder.
Gezegenlerin temsil edildiği astrolojik sembollere baktığınızda da bu durumu rahatlıkla görebilirsiniz: ucunda ok bulunan Mars simgesi erkeği, ucunda artı bulunan Venüs simgesi de kadını temsil eder.
Peki, eşcinseller ve cinsiyet değiştirenlerin bir gezegeni yok mu?
Tabii ki var hem de ismini yine mitolojik bir varlıktan alan Merkür yani Eski Yunan'da Sabah Yıldızı Hermes.

Efsaneye göre birbirinden ayrılmamak için tanrıya dua eden Hermes ve sevgilisinin duaları kabul olunca tek bedende çift cinsiyetli yaşarlar.
Biyolojide de her iki cinsiyet organına sahip canlılara bu iki aşığın isminin birleşimi olan "hemafrodit" denir.
Tıpkı iki cinsiyetli yani hemafrodit olan toprak solucanları gibi.

# Erkek Beyni Tarihi
Tarihte insan beyniyle ilgili bilgilerin savaş meydanlarından elde edildiğini görürüz.
Her ne kadar savaşta ölenler erkek olsa da bilim dünyası bu bilgilerin kadınlar için de geçerli olacağını düşünmüştür.
Günümüzden 7.000 yıl önce de kafatasının içinde neler olduğu merak edilmiş ve "trepanasyon" denilen yöntemle insanların kafatasında delik açılmıştır.
Bu tekniğin tedavi amaçlı olduğu ya da kötü ruhları kovduğu düşünülmüştür.
İnsan beyniyle ilgili ilk belgelere ise Antik Mısır'a ait Edwin Smith Papirüsü'den ulaşırız.
Bu belgeyi yazan kişi 1861'de ancak keşfedilebilen beynin şakak kemiği bölgesinin konuşmadan sorumlu olduğunu yüzlerce yıl önce ortaya koymuştur.

Ancak bu belgeler yazıldığından çok daha sonra çözülmüştür.
Bu yüzden insan vücudunun merkezinin kalp olduğu düşünülmektedir.
Ünlü filozoflardan Aristo'nun da bu düşünceye sahip olduğu biliniyor.
Aristo bu tezinden kafası kesildikten sonra kanatlanıp uçan bir tavuğu gördükten sonra emin olmuştur.
Ancak Aristo'nun bilmediği şey vücudun hareketlerindne sorumlu olan bölgenin beynin omurgayla birleştiği yer olan "beyin sapı" olduğudur.
Yani Aristo'nun gördüğü tavuğun kafası çok yukarıdan kesildiği için hareket bölgesi zarar görmemiş ve tavuk kanatlanıp uçmuştur.

İnsan beyni konusunda en hızlı ilerlemeler ise aslında daha çok siyasi anlamda dünyayı etkileyen Fransız Devrimi'yle gerçekleşmiştir.
Devrim sonucu binlerce insanın idamına karar verilmesi ve bu idamların daha insancıl yöntem olan guillotin ile gerçekleşmesi sonucu insan beyninin canlı durumdakine en yakın hali gözlemlenebilmiştir.

# Paul Broca ve Fransız Kadınlar Meselesi
Avusturyalı tıp öğrencisi Gall, kişinin kafasına dışarıdan bakarak beyninin hangi bölgesinin daha gelişmiş olduğunu anlamanın mümkün olduğu tezini ortaya atmıştır.
Bu tez akıl bilimi anlamına gelen frenoloji akımını doğurmuş ve bu akım günümüzde kafatasçılık olarak bilinen ırkçılığı da beraberinde getirmiştir.
Nazi Almanya'sının insanların kafasını cetvelle ölçümü, İtalya'nın suçlu insanın özelliklerini anlatan bir kafatası ölçümleri kitabını basması frenoloji akımının bir sonucudur.

Frenoloji akımının beyin ne kadar büyükse insanın da o derece zeki olacağını öne sürdüğü fikri kabul eden Dr. Broca, Fransız erkek ve kadınlar üzerinde yaptığı deneyler sonucunda kadınların beyninin erkeklerinkinden daha küçük ve hafif olduğunu görmüştür.
Bu veriden yola çıkarak ortalama bir Parisli kadının asla bir erkek kadar zeki olamayacağını ve beyin büyüklüğü bakımından daha çok gorillere benzediğini söylemiştir.

# Kabullenmelerimiz
Kitaba devam edebilmek için bazı kabullenmeleri gerçekleştirmemiz kadın ve erkekler arasındaki farklılığın sinirbilimsel nedenlerini anlamamızı kolaylaştıracaktır.

* Yapılan çalışmalar sonucunda beynimizin kendine ait bir cinsiyeti olduğu ortaya konulmuştur.
* Beynimizin sahip olduğu cinsiyet biyolojik cinsiyetimizden bağımsızdır.
* Beynin cinsiyetinden bahsedilirken bilişsel özellikler konu alınacak ve cinsel tercihler meselesine değinilmeyecektir.
* Kitapta beyin cinsiyetleri anlatılırken dişi beyin için kadın, erkek beyin için erkek kelimesi kullanılacak ancak kastedilen kişinin cinsiyeti değil, beynin cinsiyeti olacaktır.
* Sürpriz. Kitabın sonunda siz de beyin cinsiyetinizi öğreneceksiniz.

Anne karnındayken beynin cinsiyetini belirleyen en önemli hormon testosterondur.
Çünkü fetüs bu hormona ne kadar çok maruz kalırsa beyninin sol yarıküresi o kadar az gelişecek ve erkek beyinli olacaktır.

# İlişkide Seçici Olan Kimdir?
Beyin oldukça dinamik bir yapıya sahiptir ve bu nedenle kültürden etkilenmesi de söz konusudur.
Hayvanlar âleminde tespit edilmiş bir kültür ortamı olmadığı için ilişkide kimin seçici olduğunu hayvanlar üzerinde yapılan araştırmalar ile daha objektif bir şekilde görüldüğü sirke sinekleri üzerinde yapılan bir çalışmaya bakalım.
Erkek sirke sineklerinin çiftleşmek için dişi sineklerin etrafında dans ettiği ve kanatlarından yayılan titreşimlerin aşk şarkısı ürettiği bilinmektedir.

Bu şarkı ne kadar karmaşık olursa erkek sineğin çiftleşme şansı o kadar yüksek demektir.
Zaten erkek sineğin beyninde bu karmaşık yapıya uygun nöronlar mevcuttur.
Ancak araştırmadan elde edilen sonuç dişi sirke sineklerinin bu nöronlara sahip olmadığı ve kanatların yaydığı şarkıya yalnızca bir dinleyici olarak katıldığıdır.
Daha ilginç bir sonuç söyleyecek olursak kendini dişiye beğendiremeyen erkek sineklerin normal besin yerine içerisinde alkol olan besine yönelmesidir.
Yani ilişkide seçici olan dişidir ve reddedilen erkek kendini alkole vurmuştur.

Doğaya baktığımızda süslü olanın da hep erkekler olduğunu görürüz.
Mesela penguenler.
Kendini dişisine beğendirmek isteyen erkek penguen evini süslü taşlarla inşa eder hatta bazen rakibinin süslü taşlarını da çaldığı görülür.
Taşlarla kız mı tavlanır diye düşünenler olursa kuyumcularda sevgilisine tektaş seçmeye çalışan erkekleri gözlemlemesi tavsiye edilir.
Süs konusunda tavus kuşlarını da atlamamak gerek çünkü rengârenk kuyruklara sahip olarak aklımıza kazınan bu kuşların dişileri gayet sade bir tüy yapısına sahipken erkek kuşlar dişisini etkileyebilmek için rengârenk kuyruklarını sergilerler.

İnsanlarda ise durum farklı görünür ancak araştırmacılara göre zamanla evrimleşen süs kavramı günümüzde sosyal statü ya da maddi kaynaklara dönüşmüştür.
Başka bir hipoteze göre ise bu evrim erkeğin beynini süslemesi ile gerçekleşir yani erkek ne kadar z eki ise kadını o kadar etkileyebilecektir.
Bunu da ancak zekice espirileriyle gösterebilir.
Kadınlar kendilerini güldüren erkeklere bayılır görüşü de muhtemelen bu araştırmaya kanıt olabilecek bir sözdür.

# Beni Hiç Dinlemiyorsun!
Daha önce de bahsettiğimzi gibi hormonlar nedeniyle beynimizin sağ ve sol küreleri aynı oranda gelişmiyordu ve kadınlarda sol küre yani konuşmaktan sorumlu olan bölge daha gelişmişti.
Erkekler ise aynı sağ elini kullanmaya alışmış bir insanın sol eliyle yazı yazması gibi konu iletişim olunca beyninin baskın olmayan bir bölgesini kullanmak zorunda kalıyorlardı.
Bunu bir örnekle somutlaştıracak olursak sağ ve sol kulaklara aynı anda verilen armut ve koyun sesini kadınlar ayırt edebilirken erkekler bunlardan yalnızca birini duyabilmişlerdir.
Hatta bazı erkekler duydukları sesin komut olduğunu söylemişlerdir.

Yapılan başka bir deneyde ise kulağa müzikle birlikte parazit bir ses daha verilmiştir.
Kadınların beyni müziği ve tekrarlayan parazit sesi rahatça analiz ederken erkeklerde durum bambaşkadır çünkü beyin tekrarlayan sese ket vurmuştur.
Bu deneyi televizyona odaklanmış bir erkeğe kendini anlatabilmek çabasıyla sözlerini tekrarlayan ama anlaşılamayan ve sonuçta "dır dır" ediyor diye yaftalanan bir kadını örnek gösterebiliriz.

# Kadınlar Çok Mu Konuşur?
Bir ara çok popüler olan erkeklerin günde 7.000, kadınların ise 20.000 kelime kullandığı efsanesi aslında medyanın haberin vurucu olması amacıyla bir kitaptan cımbızla bir cümleyi çekmesiyle ortaya atılmıştır.
Kitapta kadınların günlük 8.000 kelimenin yanı sıra yüz ve vücut ifadesi, ses tonu değişikliği gibi çeşitli birimlerde toplam 20.000 iletişim yolu kullandığından bahsedilmektedir.
Yani kadınların iletişimi erkeklere oranla daha gelişmiştir.
Bu farklılıklar aslında bebek yaşta bile kendini belli etmektedir.
Yapılan bir deneyde annesiyle arasında engel konulan bebeklerden her ikisi de engeli aşmak için girişimde bulunmuş ancak başaramayacağını anlayan kız bebek ağlayarak annesinden yardım isterken erkek bebek engeli aşmaya çalışarak düşmüş ve acıyla ağlamaya başlamıştır.
Her ikisi de sonuçta annesine kavuşmuş ancak kız bebek iletişim kurmayı tercih etmiştir.

İletişimin içeriği de kadın ve erkeklerde farklılık gösterir.
Kadınlarda daha çok eşitlik ve empati üzerine iletişim kurulurken erkeklerde hiyerarşı mevcuttur.
Yani kadınlar daha çok "seni anlıyorum" cümlesini kurarken erkekler "o da bir şey mi benim başıma şu geldi" şeklinde kendi yaşadığının karşıdakine oranla daha önemli olduğunu ifade etmektedir.

# Duygusal Olmak Erkek Adamı Bozar Mı?
"Issız Adam" filminden çıkan kadınların gözlerinden yaşlar akarken erkekler durumdan pek de etkilenmemişlerdir.
Bu erkeklerin duygusuz olmasından değil kadınların daha çok empati yeteneğinden kaynaklanmaktadır.
Kadınlar ses tonlarını daha geniş aralıkta analiz edebilir ve yüz okuma konusunda da analiz yeteneği oldukça gelişmiştir.
Böylelikle kadınlar karşsıındaki kişilerin hislerini daha doğru anlamaktadır.
Bu yetenek kadına annelik döneminde bebeğinin kounşamasa da ağlamasından ve yüz ifadesinden ne anlattığını anlamasını sağlar.
Ayrıca karşısına saldırgan bir erkek çıktığında onun ses tonunda ve yüz ifadesinden kendisini koruması gerektiği anlamını çıkarmasına yardımcı olur.

Kadın ve erkeklerin duygusal farklılıkları beyinlerine takılan görüntüleme cihazlarıyla da somut olarak ortaya konulmuştur.
Yapılan deneyde kadınlara elektrik verilerek acı hissetmeleri sağlanmıştır.
Ardından eşlerine elektrik verildiğinde kadınların beyni yine aynı acıyı hissetmiştir.
Tam tersi yapıldığında ise erkekler acı hissetmemiştir.
Başka bir deneyde ise erkek ve kadınlara farklı duyguları ifade eden fotoğraflar gösterilmiş ve ne gördükleri sorulmuştur.
Her ikisi de fotoğraftaki kişinin hangi duyguyu yaşadığını; mutlu mu, üzgün mü olduğunu doğru bir şekilde ifade etmiştir.
Ancak beyin görüntüleme cihazında görmeden sorumlu bölge her iki cinsiyette de aktifken duygudan sorumlu limbik alan yalnızca kadınlarda aktifleşmiştir.

Bebek bakımı konusunda da erkek ve kadınlar üzerinde yapılan bir deneyde denekten masanın üzerindeki ebbeğin altını değiştirmesi istenmiştir.
Erkekler işini tamamladıktan sonra odadan çıkıp giderken henüz anneliği tatmamış olmasına rağmen kadın denekler bir süre daha odada kalarak bebeği kucağına almış ve onunla ilgilenmiştir.
Bebekler üzerinde gerçekleştirilen farklı bir deneyde ise bebeklerin kalp atışını ve solunum hızını ölçmek için üzerlerine alet yerleştirilmiştir.
Ardından sırayla annelerinin ve babaalrının kucaklarına verilen bebeklerin solunum hızı ve kalp atışı hızlanmıştır.
Yani bebekler babasının kucağına verildiğinde kendisinin sürprizlere açık kollarda olduğunu hissedebilmektedir.
Bu konuda toplumumuzdaki en bariz örnek erkeklerin kucağına bir bebek verildiğinde ilk iş olarak bebeği havalara uçurmasıdır.
Kısaca erkek ve kadınlarnı bebek bakımında farklı rolleri vardır; erkekler liderlik, cesaret konularından sorumlu iken kadınlar iletişimden sorumludur.

Hamilelik ve doğum dönemi de beyinde birçok dğeişikliğe yol açar.
Oksitosin isimli hormon doğum sırasında kasların kasılmasında uyarıcı görevdedir aynı zamanda emzirme döneminde süt salınımını kolaylaştırır.
Son yapılan araştırmalarda oksitosinin bağlılık ve sadakat konusunda da etkili olduğu ortaya konulmuştur.
Eşleri hamile olan erkeklerde de testosteron ve prolaktin hormonlarında değişiklikler ortaya çıkar.
Doğumdan iki ay sonraya kadar erkeklerde empati yeteneği gelişir.
Hormon değişikliği sebebiyle şiddete ve cinselliğe eğilimi azalır.
Kadın ve erkek beyinlerinin farklılığı birinin derdini dinlerken de ortaya çıkmaktadır.
Kadınlar karşıdakini dinlerken beynin empatiden sorumlu olan ayna nöron bölgesi aktifleşirken erkeklerin bilişsel empatiden sorumlu temporoparietal bölgesi aktifleşir.
Yani kadın beyni karşıdakinin duygusunu paylaşırken, erkek karşıdakinin sorununu çözmeye çalışmaktadır.

Duyguların ifade ediliş şekli de her iki cinsiyette farklılık göstermektedir.
Erkekler duygusuz bir ifade takınırken kadınların yüzünden duygu durumu net bir şekilde anlaşılabilmektedir.
Bunun sebebinin erkeklerin güçlü görünerek dezavantajlı durumlardan kurtulabilmesi olduğu düşünülmektedir.
Duyguları ifade eden en belirgin örnek içten bir gülümsemedir.
Gülümseyebilmek için ise birçok kasın aynı anda hareket etmesi gerekir.
Yapılan deneylerde insanların içten gülünce hem dudak kenarlarındaki hem göz çevresindeki kasların aynı anda hareket ettiği görülmüştür.
Ancak kişi otomatik bir şekilde gülmeye çalışırsa, buna en güzel örnek fotoğrafçının komutlarıyla vesikalık fotoğraf çekimidir, yalnızca dudak kenarlarındaki kaslar harekete geçer ve duygusuz bir gülüş ortaya çıkar.

# Bir Kadını Tatmin Etmek İmkânsız Mıdır?
Bu sorunun cevabı tamamen kadının hangi dönemde olduğuna bağlıdır.
Çünkü kadınların hormonlarında zamana göre dalgalanmalar yaşanır: östrojen isimli hormon yüksekken alınan bir gofret dahi kadını mutlu etmeye yeterken progesteron hormonu yüksekken kadın hayattan tat alamayacaktır.
Erkeklerde de östrojen hormonu vardır ve bunun salgılanması için eline verilen kavanozu açması yeterli olacaktır.

### Aynı Dünyada Mı Yaşıyoruz?
Kadın ve erkek beyni arasındaki farklıar beş duyu organında da kendini göstermektedir.
İsmini dahi duymadığınız dore, lame, falu gibi renkler kadınlar tarafından ayırt edilebilirken erkeklerde renk görlüğü oranı kadınlara göre sekiz kat daha fazladır.
Dokunma duyusuna gelince çocuklarına "öpeyim de geçsin" diyen anneleri hatırlamalıyız.
Çünkü dokunma hissi acıdan daha hızlı bir şekilde beyine iletilmektedir.
Bu nedenle de bir yere serçe parmağınızı çarptığınızda ilk yapacağınız iş ovalayarak acıyı azaltmak olur.

# Doğuştan Mı Sonradan Mı?
Bebekler dünyaya bomboş bir beyne sahip olarak gelmez.
Daha oyuncaklarıyla oynarken bile nasıl bir beyin cinsiyetine sahip olduğu deneylerle gözlemlenmiştir.
Öyle ki kız bebekler ev eşyaları ve oyuncak bebekleri tercih ederken erkek bebekler kamyonları tercih etmiştir.

Beyinler arasındaki farkı vahim bir olay yani "Burce ve Brenda Vakası" net bir şekilde ortaya koymuştur.
İkiz olarak dünyaya gelen bu iki erkek bebekten birinin bebekken sünnet sırasında penisi yanmıştır.
Bu nedenle de cinsiyeti değiştirilerek bir kız gibi yetiştirilmesine karar verilmiştir.
Ancak Brenda büyüdükçe içinde geçmeyen bir sıkıntı oluşmuş ve davranışları hiçbir zaman bir kız gibi olmamıştır.
14 yaşına geldiğinde intihara kalkışan Brenda'ya gerçekler anlatılınca rahatlamış ve büyüdüğünde de cerrahi operasyonla erkek görünümüne dönmüştür.

# Yani
Kadın ve erkek arasındaki farklılığın sonuçlarını günlük hayatımızda görsek de bunun bilimsel sebeplerini ancak karşıdakinin beyin cinsiyetini bilerek anlayabiliriz.
Çünkü karşınızdaki kişi dişi beyinli bir erkek ya da erkek beyinli bir dişi olabilir.
Davranışların özüne inildiğinde olayları doğru yorumlayabilir ve böylelikle birçok iletişim probleminin de önüne geçebiliriz.
Farklılıkların bizi ayırmadığını, aksine yaşamın devamını sağlamak için doğuştan kodlarımıza işlediğini unutmazsak hayatı çok daha doğru algılayabiliriz.

# Okurun Yorumu
***Erkekler duygusuz değildir, duygularını göstermemesi gereken canlılardır.
Stoacı Erkek modeli, bir erkeğin gelebilmesi mümkün olan en üst rütbedir.
Paylaşılması gereken duyguların da bir filtreden geçirilmesi gerekir.
Mutluluk paylaşılır, sevinç paylaşılır, heyecan paylaşılır.
Üzüntü, stres, kaygı paylaşılmaz!
Karşımdakinin kötü duygularını üzerime neden alayım?
Yanan bir eve odun mu atarsınız su mu?***

***Kısacası; duygusallık arayan Beyaz Şov'a gitsin.***
