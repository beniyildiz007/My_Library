Dünyada yaşayan insan sayısı da var olan imkan sayısı da sürekli artmakta ve bu durum ister istemez bir rekabet ortamı yaratmaktadır.
İnsanlar birbirlerini geçmek için okullara, kurslara gitmekte ve sınavlara girmekte.
İşe girseler de girmeseler de yaşamanın stresi her zaman insanın ensesinde.
Bu stres ile mücadele edebilmek için hayatın köklerine tutunmalıyız.
Yaşama yerleşmek olarak da adlandırabileceğimiz bu durum ile daha sağlam adımlar, daha sağlam hisler ve daha sağlam bir duruş elde edebiliriz.

# Rahat Oturmak İçin Koltuğa, Rahat Yaşamak İçin Yaşama Yerleşmek Gerekir
Dünya üzerinde pek çok insan ve pek çok kültür vardır.
Bazı insanlar yaşadıkları topluma ve o kültüre uyum sağlayamazlar.
Çevresine uyum sağlayabilen ve varoluşunu kabul eden insanlar yaşama daha rahat yerleşen insanlardır.
Burada uyum sağlamak derken bahsettiğimiz durum toplumun dediği her şeyi yapmak değildir.
Topluma uyum sağlayarak kendi özelliklerimiz ve toplum arasında ortaklıklar belirlemektir.
Bu anlamda uyum sağlayamayan insanlar ya toplumdan uzaklaşırlar ya da "mış gibi" yaparak kendi benliklerini kaybederler.
Yaşama yerleşmek için koltuğa tam oturmak gerekir.
Hayata dört kolla sarılmak ve ayaklarımızı yere sağlam basmak gerek.
En ufak görevleri bile o işe dört kolla sarılarak yapan insanlar yaşama yerleşmeyi harikulade başarır.

Yaşama yerleşmek, aslında yaşamı derinlemesine yaşamak olarak kısaltılabilir.
Biriyle konuşurken yüzeysel değil derin sohbetler etmek, doğa yürüyüşlerinde her yeri hissetmek, attığımız adımları yediğimiz yemekleri hissetmek yaşama yerleşmemizi kolaylaştırır.
Yaşama yerleşmemizi zorlaştıran şeylerden biri ise strestir.
Stresli olduğumuz anları düşünelim.
Koltuğun ucunda otururuz.
Arkamıza yaslanamayız.
İşte stres yüzünden koltuğa bile yerleşemeyen insanın hayata yerleşmesi mümkün değildir.
Bu nedenle her insan stres ile mücadele etmek zorundadır.
Stresle mücadele için öncelikle zihindeki yapılar düzenlenmeli ve hayattaki durumlara yüklenen anlamlar gözden geçirilmelidir.
Ayrıca hayata daha olumlu bir açıdan bakarak, yapamadıklarına değil de yapabildiklerine odaklanarak yaşamak gerekir.
Bu sayede kişiler olumsuz ve yanlış düşünceleri zihinlerinden uzak tutarlar.

Stres dengede tutulması gereken bir kavramdır.
Aşırı stres ne kadar sıkıntılı bir durum ise stresten yoksun olmak da o kadar sıkıntılıdır.
Çünkü stres insanlara savaşma gücü verir.
Zorlukları fark etme ve onlara direnme gücü stres ile insana gelir.
Hayat, hiçbir zaman insanların önüne altın tepside sunulmaz.
Refaha ve mutluluğa erişmek için insanın emek sarf etmesi gerekir.
Hatta bazı planları tamamen tıkılsa bile yedekte planlar tutmalı ve B planını devreye sokmalıdır.
Yaşama karşı direnme gücü insanın psikolojik sağlamlığı ile etkilidir.
Kendini tanıyan, başarıları ile gurur duyan ve başarısızlıklarından ders çıkaran insanların psikolojik sağlamlıkları yüksektir.
Hayatın ufak sallantılarında yıkılmazlar.
Zorluklarla savaşmayı bilirler.
Bu sayede yaşama yerleşmeleri daha kolay olur.

# Yaşama Yerleşmek İsteyen İnsan, Kâşif Gibi Davranmalıdır
Yaşama yerleşmek isteyen insanlar öncelikli olarak kendilerini, daha sonra da çevrelerini tanımalıdır.
Kendisine ve çevresine dair farkındalık geliştiremeyen insanlar uyum sağlayamaz ve dolayısı ile de yaşama yerleşemez.
İnsanlar bu farkındalıkları kazanmak için yıllardır bilerek veya bilmeyerek birtakım araştırmalar yapmaktadırlar.
Kendi davranışları, başkalarının davranışları ve neden sonuç ilişkileri insanlar için birer araştırma konusudur.

Araştırma yapmayanlar ise yaşama yerleşememenin verdiği mutsuzluk ile yola devam ederler.
Bu konuda sıklıkla yapılan bir hatadan örnek vereceğim.
Ebeveynler çocuklarına bir şey yaptırmak istediklerinde bunu ne kadar çok söylersem yaptırma olasılığım o kadar çok artar diye düşünürler fakat durum böyle değildir.
Asıl yapılması gereken şey davranışların nedenini anlamaktır.
Televizyonunuz çalışmadığında ona sürekli "çalış" demiyorsunuz.
Neden çalışmadığını anlamaya çalışıyor ve var olan sorunu çözmeye çalışıyorsunuz.
Çocuğunuz ders çalışmadığında ona gidip "çalış" diye tekrar etmek yerine neden çalışmadığını merak edin, sorun, araştırın.
Bu sayede sorunu kökünden çözebilirsiniz.
Ayrıca çocuğunuzu anlamaya çalıştığınız için çocuğunuzla olan ilişkiniz de gelişir.
İnsanları anlamak ve anlamaya çalışmak sizdeki empati yeteneğini ve iletişim becerilerinizi de arttırır.

Örnekten de anlaşılacağı üzere neden araştırmak önemlidir.
İnsana hem bir yol haritası sunar hem de psikolojik ve insancıl becerileri geliştirir.
Burada ortaya çıkan tehlikeli bir durum söz konusu.
Psikoloji becerilerine sahip olmak, empati ve ikna kabiliyetine sahip olmak her ne kadar güzel bir davranış olsa da art niyetli insanların ellerinde bir silaha dönüşebilir.
Etik ve ahlaki değerleri hiçe sayan bir insan empati ve ikna yeteneği ile insanları manipüle ederek kandırabilir, dolandırabilir veya kendi amaçları doğrultusunda kullanabilir.
Bu duruma verilecek en güzel örnekler günümüzdeki dolandırıcılardır.
Davranışlarına ve sözlerine baktığımızda sanki bir psikoloji kitabından örnekler sunduklarını düşünürüz.
Çünkü bu kişiler insanları nasıl kandıracaklarını öğrenmek için isteyerek veya istemeyerek psikolojiye dair bilgi birikimlerini arttırmıştır.
Bu dolandırıcılara kanmamak için insanlar kendilerini tanımalı ve kendilerine dair farkındalıklar geliştirmelidir.
Korkularını, arzularını, hedeflerini iyi bilmeli ve bunları başkalarının yönetmesine izin vermemelidir.

# Hislerimizi Olaylar Değil, Olaylara Yüklediğimiz Anlamlar Belirler
Yaşam pek çok olayın birleşiminden menydana gelir ve bu olayların ortasında kalan insan her olay sonrası bazı duygu ve düşüncelere kapılır.
Hayatın olumlu ve olumsuz yanlarına aşırı şekilde kapılmayarak dengede kalabilmek için düşünce yapısını sağlamlaştırmak ve düşüncenin merkezine aklı almak gerekir.
İnsanlarda ortaya çıka nstres, kaygı ve depresyon gibi pek çok durum, tetikleyici olaydan değil insanların düşünce yapısından dolayı meydana gelmektedir.

Bilişsel davranışçı terapistlerin akılcı olmayan davranışlar adını verdiği bu düşünceler insan zihninde karmaşalara yol açar.
Durumları olumsuz düşünmek ve yorumlamak olumsuz hisleri arttırır.
Düşünceler duyguları doğurur.
Zihnine olumsuz düşünceler eken insanın olumlu bir hasat toplaması beklenemez.
Gireceği bir sınav için sürekli başarısız olacağını düşünen bir öğrenci, o sınava çalışırken zihnini tam olarak toplayamaz.
Ayrıca kendisine yarattığı baskı sonucu sınav anı tüm bildiklerini unutacak ve otomatik olarak başarısızlık sonucu ile karşı karşıya kalacaktır.
Dah sonra da "biliyordum işte başarısız olacağımı!" diyerek hedef saptıracaktır.
Aslında bu başarısızlığın mimarı kendisidir.
Zihninde kurduğu olumsuz düşünceler kendisine bir duvar ölrmüştür.
Beyin kendini başarısız olmaya odaklamıştır.
Bunlar gibi pek çok örnek ile insanlar kendi hayatlarını zehir etmekte ve neden mutsuz olduklarını dahi anlamamaktadırlar.

Bir önceki bölümde bahsettiğimiz neden araştırma durumu bu tarz olumsuz düşüncelerin de çözümü olabilir.
İnsan kendisini sorgulamalıdır.
Her an ve her zaman ne düşündüğü neden öyle düşündüğünü, ne zamandan beri öyle düşündüğünü ve bu düşünceleri sonucunda neler hissettiğini araştırmalıdır.
Bu araştırmalar sonucu hiç farkında bile olmadığı bir macera ile karşılaşacak olan insan adeta beyninde yıllardır yer alan ama daha önce hiç uğramadığı yeni bir odaya girmiş gibi hissedecektir.
Yaşanılan çoğu problemin çözümünde özbilinç yatar.
Kendini tanıyan, kendini sorgulayan ve kendine doğru eleştiriler yapan kişi pek çok sorunu ve ruhsal bunalımı aşabilir.

Bilişsel davranışçılar insanların yaşadığı duyguların olaylar sonucu gelişmediğini belirtmişlerdir.
Olaylar yaşanır, insanlar o olaylara anlamlar yükler ve bu anlamlar duyguları doğurur.
Aradaki o geçiş çok önemlidir.
Yüklenen anlamlar tüm duyguları belirleyen ana faktör olduğu için insanlar yükledikleri anlamları sorgulamalı ve kendileri için en sağlıklı anlamlarla hareket etmelidir.

# Yaşama Yerleşmek için Duygusal Olarak Derinlere İnmek Gerekir
Yaşama yerleşmek için gereken becerilerden biri de iletişimde başarılı olmaktır.
İletişime yerleşmek olarak da adlandırabileceğimiz bu durum özellikle bizim toplumumuzda oldukça önemlidir.
Çünkü biraz dikkatli incelerseniz toplumumuzda sağlıklı iletişim yok denecek kadar azdır.
Birileri ile tanışırken sorulan ilk soru "nerelisin?" sorusudur.
Bunun gibi pek çok yüzeysel soru iletişimin derinleşememesine neden olmaktadır.
İletişim konusunda eksiklikler yaşayan kişilerin elinde büyüyen yeni nesil de mutlaka aynı sorunda nasiplenecektir.

Çocuk yetiştirirken yapılan önemli bir hatadan bahsedeceğim.
Çocuk yetiştirmede masallar herkesin bildiği üzere oldukça önemlidir.
Çocuklar hayata dair örnekleri masallardan görürler, hayal güçleri masallar sayesinde gelişir.
Fakat masallarda sadece olaylar ve basit düzeyde konuşmalar yer almaktadır.
Masal kahramanlarının uğradıkları olaylar sonucundaki tepkileri, hisleri, davranışlarının neden-sonuç bakış açısı ile değerlendirilmesi her zaman eksiktir.
Bu nedenle ebeveynler çocuklarına masal okurken çocuğu masalın içinde tutmaya çalışmalıdır.
Bunu yapabilmek için de ona "sence şu anda ne hissetmiş olabilir, sen olsan ne yapardın?" gibi sorular sorarak duygular üzerine yoğunlaşma çalışmaları yapılmalıdır.
Bu sayede çocuğun duygusal zekası ve empati yeteneği gelişir.

Masallarda yer alan bir diğer sorun da konulardır.
Masallarda genellikle iyiler kazanır kötüler kaybeder.
Bu durum ne yazık ki gerçek hayatta böyle değildir.
Çocuklar sürekli iyilerin kazandığı bir dünya vaadiyle kandırılmamalıdır.
Bazen kötülerin de kazanabileceği ama iyilerin her zaman doğrunun peşinde koşarak hakkını araması gerektiği çocuğa anlatılmalıdır.

Masallardaki duyguları arka plana atma durumu iletişimde de karşımıza çıkar.
İletişim halindeki insanlar birbirlerinin ne hissettiklerini, nasıl kişiler olduklarını düşünmezler ve önemsemezler.
İletişimler dinleme amaçlı değil, konuşma amaçlı yapılır.
Biri başına gelen bir olayı anlattığında karşısındaki kişi "öyle mi, neler hissettin peki?" gibi sorular sormak yerine "evet, benim de başıma geçen şu geldi" şeklinde bir misilleme ile karşılık verir.
Konuşma, olaylar arasında o kadar gelip gider ki gerçek duygulara asla inilmez.
Bu yüzeysellik sonucu 30 yıllık eşlerini tanımayan, 20 yıllık çocuklarının nasıl insanlar olduğunu ve nelerden hoşlandığını bilmeyen kişiler ortaya çıkar.

# İnsan İlişkilerini Geliştirmek için Temel Araç Her Zaman İletişimdir
İnsanlar daima bir iletişim ağı içerisindedir.
Bu ağın niteiği ise kendilerinin belirleyeceği kurallarla işler.
İnsanlar başkalarıyla dost veya düşman olmayı kendileri seçer.

İkili ilişkilerin bir türü evliliktir.
Evlilik hem bir iletişim görevi hem de bir gelişim görevidir.
Çoğu çift birbirlerine aşık olup evlendiklerini fakat daha sonra bu aşkın zamanla söndüğünü söylerler.
Aşık olup evlenmek kadar o aşkı diri tutmak da önemlidir.
Bunun için öncelikli olarak sağlıklı bir iletişim dili oluşturulmalıdır.
Daha sonra da çift zaman geçirebilecek veya ilgilenebilecek ortak konular yaratmalıdır.
Beraber zaman geçirmek evlilikteki aşkı diri tutmak için harika bir yoldur.

İletişim dili kullanımı açısından farklı tarzlar vardır.
Bunlar birinci tarzdaki kişiler eski yöntemleri kullanmaya devam ederler.
Daha önce nasıl bir iletişim dili tercih ediyorlarsa hala o dili kullanır ve o şekilde devam ederler.
Fakat daima aynı tarzda durmak zarar verebilir.
Kişi aynı tarzda durmak istese de bunda ufak değişiklikler ve restorasyonlar yaparak daha sağlıklı bir iletişim kurma yolunu tercih edebilir.

Bir diğer yöntem ise iletişim seviyesini arttırmaktır.
Bu yolu seçen insanlar çevreleri ile normalden daha fazla iletişim kurarlar.
İş yerlerinde, evlerinde daha aktif ve daha sosyal bir rol benimserler.
Tabi bunu yapacakları yerleri iyi seçmeleri gerekir çünkü her yerde aynı iletişim davranışı uygulamak doğru bir tercih değildir.
Ortamlara, duurmlara ve kişilere göre en ideal yol seçilmeli ve buna göre bir yol izlenmelidir.
Bazı kişiler ise tamamen bir değişim tercih ederler.
Neredeyse sıfırdan yeni bir iletişim dili geliştirerek insanlarla olan ilişkilerini buna göre düzenlerler.
Bu yolu tercih eden kişiler genellikle daha önceki iletişim yolları nedeniyle zararlar görmüş kişilerdir.
Çevreleriyle olan iletişimlerini düzeltmek için sıfırdan yollara ihtiyaç duyarlar.

Bu üç yol ne kadar insan için önemli olsa da iletişim tek kişi ile gerçekleşen bir durum değildir o nedenle karşıdaki kişinin de ilişkiyi geliştirmek için işbirliği içinde olması gerekir.
Eğer karşı taraf istekli değilse sıfırdan bir yol izlense bile işe yaramayacaktır.
Evliliklerde de durum böyledir, aşkı diri tutmak için veya daha yeni heyecanlar katarak daha mutlu bir evlilik oluşturmak için eşlerin birbirine destek olması ve bu değişimi ikisinin de çok istemesi gerekir.

# İletişim Şiddetten Uzak, Nezakete Yakın Olmalıdır
Psikoloji alanındaki çoğu kişi yıllardan beri aynı konuyu tartışır fakat bu konu o kadar derinlikli ve o kadar ince bir konudur ki hala bir kesinlik sağlanamamıştır.
Bu konu insanın doğuştan iyi mi kötü mü olduğudur.
Benim görüşüm ise insanın içerisinde iyiden de kötüden de parçalar bulundurmasıdır.
İyi tarafı ilişkileri toparlar ve geliştirirken kötü tarafı ise mahveder.

İnsanın kötü yönü tarafından beslenen saldırganlık, ilişkileri yok etmek için çalışan kusursuz bir makinedir.
Ani yükselişler; ses tonu ayarlamaları ve bir anda ağızdan çıkan ağır hakaretler iletişime öyle ağır hasarlar verir ki insanın iyi tarafının bu hasarları kurtarmak için ciddi çabalar sarf etmesi gerekir.
2 yılda kurulan güven ilişkisi tek kelime ile yıkılabilir.
Aslında bu çok insafsız bir durum olsa da insanlar bu konuda kendilerine önlem almak zorundadırlar.
Öfkeleri ile problemi olan kişiler bu sorunlarını düzeltmek için tedaviler almalıdır.

İyi tarafın beslediği duygu ise nezakettir.
Nezaket her zaman ilişkileri güçlendirici bir faktör olmuştur.
Nezaket sayesinde karşıdaki kişi kendini önemli hisseder, ilişkide kaliteli bir seviye yakalanır.
Son zamanlarda nezaket kurallarını kitaplara sığdırmaya veya basit kurallar haline getirmeye çalışıyorlar.
Bu duruma tam olarak katılamıyorum çünkü nezaket bireysel bir durumdur.
Kurallara dökülecek bir sistem değil bir felsefedir.
Nezakette asıl konu hangi davranışın yapıldığı değil, o davranışın nasıl yapıldığıdır.
Davranışların nezaket fikrine uyması için karşı tarafı önemsemek, empati yapmak, onu değerli hissetirmek gerekir.
Bu amaçlarla yapılan çoğu davranış nazik davranış olarak nitelendirilebilir.

Yıllardan beri nezaket toplumumuzda var olan bir davranıştır.
Hatta eski dönemlerde yaşayan isnanların tavırları hareketleri konuşmaları gibi pek çok detay günümüzde bizleri şaşırtmaktadır.
Çünkü geçmişte tanık olduğumuz naziklik, şimdiye göre çok üst bir noktadadır.
Bugün ise o noktanun gerisindeyiz.
Bunun sebepleri çeşitlidir.
Artık daha bencil ve daha hızlı yaşayan bir toplumda yer alıyoruz.
Örneğin taziye durumlarında ayaküstü tazıyelerde bulunabiliyoruz.
Bakkalda karşılaştığımız birine "Başın sağ olsun" diyerek kendimizden o yükü attığımızı sanıyoruz.
Aslında kaybetmemizin ilk nedeni bu durumu bir yük olarak görmemiz bile olabilir.

(***Ne yapalım yazar bey, bakkalı nüfuzumuza mı alalım? Böyle mi içimizi rahat ettirelim? Fani hayatta yakınını kaybetti diye o ana kadar mesafeli olduğumuz bakkalla bir anda can ciğer mi olalım? Samimiyetsiz mi davranalım?***)

Nezaket konusunda geriye gitmemizin bir diğer nedeni de dilimizin değişmesi.
Hepimizin bildiği üzere dil ve kültür birbirlerine bağlıdır.
Dili yok olan toplumların kültürleri de yok olur.
Bizim de dilimize her geçen gün farklı kelimeler gelmekte ve bu kelimeler dilimize yerleşmektedir.
İnternet dili ayrı, plaza dili ayrı bir şekilde gelişerek alışkın olmadığımız şekillere bürünmektedir.
Nezaket değerlerini ve kültürü korumak için ilk yapılması gereken şey dili anlamak ve sahip çıkmaktır.


# Okurun Yorumu
***Aslında herkesin bildiği ama çoğu kişinin uygulamaya dökemediği genel konulardan bahsetmiş Üstün bey.
Yazılan konuların birçoğuna katılmakla birlikte hayatımda da uyguladığımı düşünüyorum.
Bu sebeple bu kitabı bitirdikten sonra şahsen kendi hayatımda herhangi bir değişiklik olmadı.
Asıl okuması ve farkındalığının artması gereken kitle de böyle kitaplara zaten yönelmez çünkü Allah korusun düşünmeleri gerekir bayağı zor bir yük onlar için.
Sahilde, otobüste, marmarayda okumalık çerezlik kitap kategorisine attım.
Yazar'a faydalı dilinden dolayı teşekkür ediyorum.***







