# Giriş
Bütün kitle hareketleri, sempatizanlarında birlikte eyleme geçme ve ölümü göze alma yatkınlığı doğurur; öğreti ne olursa olsun bütün kitle hareketleri fanatizmi, aşırı umudu, nefreti ve hoşgörüsüzlüğü körükler; körü körüne bir inanç ve sadakat talep eder.

Öğreti ve emekli ne doğrultuda olursa olsun, bütün kitle hareketleri ilk taraftarlarını aynı tip insanlardan seçer ve aynı düşünce tarzındaki insanlara çağrıda bulunur.
Kitle hareketleri arasında görünürde bariz farklar bulunsa da bunları harekete geçiren fanatizmin aynı kökten geldiği kabul edilir.
Onları, etki alanlarını genişletmeye ve dünya egemenliğini ele geçirmeye iten güç için de aynısı geçerlidir.

Adanmışlığın, hırsın, özverinin, birlik-beraberliğin bütün fromlarında kesin bir benzerlik vardır.
Pascal gibi hristiyan öğretisi hakkında kesin bir inancı ve nedenleri olan bir kişi, aynı zamanda komünist, Nazi ve milliyetçi öğretinin etkililiğine dair nedenleri de görmektedir.
İnsanların uğruna öldükleri davalar birbirlerinden çok farklı olsa da o insanlar belki de esas itibariyle aynı şey için ölmektedir.

# Milliyetçilik ve Geleceğe Duyulan İnanç
Yükselen bir devrimci harekete katılan kişileri cezbeden şeyin, kendi hayat koşullarında yaşanabilecek ani ve çarpıcı bir değişiklik ihtimali olduğu yadsınamaz bir gerçektir.
Devrimci hareket cazip bir değişim aracıdır.
Ne var ki dini ve milliyetçi hareketlerin bir değişim aracı olduğu o kadar net değildir.

Modern zamanlarda geniş çaplı ve hızlı değişimlerin gerçekleştirilmesine dahil olan kitle hareketleri ya devrimci ya milliyetçidir ya da her ikisini birden kapsamaktadır.
Büyük Petro'nun, muhtemelen acımasızlık ve adanmışlık yönünden en başarılı olmuş devrimci liderlerden pek bir eksiği yoktu.
Fakat asıl hedefinde, yani Rusya'yı bir Batı ülkesine dönüştürme konusunda başarısız olmuştu.
Başarısızlığın nedeni ise Rus kitlelere ruhu titreten bir çoşku aşılayamamış olmasıydı.

Hem Fransız hem de Rus devrimcilerin millyetçi bir harekete dönüşmüş olmaları göstermektedir ki modern çağda milliyetçilik, kitle çoşkusunun en verimli kaynağıdır.
Eğer ki devrimci coşkunun başlatmış olduğu ciddi değişim zincirine son verilmek isteniyorsa milliyetçi hareketin önü kesilmelidir.

Hızlı ve büyük bir değişim sürecine girenler, genellikle kendilerinin karşı konulmaz bir güce sahip olduklarına inanır.
Fransız Devrimi'ni yapan nesil, insan zekasının sınırsızlığına aşırı derece inanmış insanlardan oluşuyordu.
Yeni bir dünya yaratma amacına pervasızca atılan Lenin ve Bolşevikler, Marksist öğretinin her şeye gücünün yettiğine körü körüne inanmıştı.
Nazilerin bu kadar güçlü bir öğretileri yoktu; fakat onların yanılmaz bir lidere ve yeni bir tekniğe inançları vardı.

Üstünde fazla düşünmeden, sadece güç sahibi olmanın kibirli bir tavra ve değişime karşı açık olmaya yol açacağı sanılabilir.
Fakat bu hep doğru olmaz.
Güçlüler de zayıflar kadar çekingen olabilir.
Daha önemli olan şey geleceğe dair inançtır.
Geleceğe duyulan inanç ile birleşmemiş güç, ancak yeniyi savuşturmak ve statükoyu koruma için kullanılabilir.
Diğer yandan, aşırı umutlar güçle desteklenmediğinde bile gözü kara bir girişime dönüşebilir.

# Bir Ulusun Geleceğini Şekillendiren Uyumsuzlar
İnsanlarda, bir ulusu, ırkı ya da bir grubu, en kötü üyelerine bakarak değerlendirme eğilimi vardır.
İlk bakışta haksızlık gibi dursa da bu eğilimin bir haklılık payı da bulunmaktadır.
Çünkü bir grubun kaderi ve niteliği, çoğu zaman onun zayıf halkaları tarafından belirlenir.
Örneğin, bir ulusun çoğunluğu orta sınıfa mensuptur.
Fakat o ulusu, şehir hayatında ya da tarım alanında çalışan ortalama insanlar değil, her iki uçtaki azınlık insanlar biçimlendirir.

Siyaset, edebiyat, bilim ya da ticaret, hangi alanda olursa olsun üstün birey bir ulusun biçimlendirilmesinde önemli bir rol oynar.
Ama diğer uçtaki bireyler de hemen hemen aynı etkiyi gösterirler.
Yani başarısızlar, uyumsuzlar, suçlular, başıboş olanlar ya da konumlarını kaybetmiş, saygıdeğer insanlar...
Tarihi, genel olarak orta sınıftaki çoğunluğun başında, işte bu en iyiler ve en kötüler belirler.

Bunun sebebi, bu kişilerin mevcut düzene hiç uymamasıdır.
Bunlar kendi hayatlarını ve mevcut düzeni düzeltilemeyecek kadar kötü bulurlar ve her ikisini de yıkmaya hazırdırlar.
Bu nedenle pervasız davranırlar.
Kaos ve anarşi tam olarak onların istediği ve aradığı şeylerdir.
Haliyle bu kişiler devrimlerin, kitlesel göçlerin, ırkçı ya da dini hareketlerin ilk taraftarları arasında yer alıp bir ulusun kaderini ve geleceğini şekillendiren isyan ve hareketlerin başrolleri olurlar.

Gözden çıkarılan ya da bir kenara itilmişler çoğu kez bir ulusun geleceğini oluştururlar.
İnatçının beğenmeyerek kenara attığı taş, yeni dünyanın köşe taşı haline gelir.
Avrupa ülkelerindeki istenmeyenlerin bir okyanusu aşarak yeni bir kıtada, yeni bir dünya kurmaları tesadüf değil beklenendir.
Zaten bunu ancak onlar yapabilirdi.

# Birlikte Hareket Etme Olgusu
Hoşnutsuzlara her kategoride rastlansa da en çok şu kategorilerde bulunurlar:
* Yoksullar
* Uyumsuzlar
* Dışlanmışlar
* Azınlıklar
* Yeniyetme gençler
* Aşılamayacak engellerle ya da uçsuz bucaksız fırsatlarla karşı karşıya olanlar
* Kötü bir şeyin ya da takıntının peşine düşmüş olanlar
* Bedenen ya da zihnen aciz durumda olanlar
* Aşırı benciller
* Canı sıkkın olanlar
* Günahkârlar

Bir kitle hareketinin canlılığını sağlayan şey, taraftarlarındaki birlik-beraberlik eğilimidir.
Kitle hareketlerinin başlıca uğraşısının, birlikte hareket etmek ve fedakarlığı sağlayacak bir olanak geliştirmek, bunu kusursuz hale getirip devam ettirmek olduğunu kabul etmedikçe onların doğalarını anlamak imkânsızdır.

Önemli nokta şudur ki, hüsrana uğramış kişilerde birlikte hareket etme ve fedakârlık eğilimleri kendiliğinden oluşur.
Bu nedenle, bu eğilimlerin bu kişilerde nasıl ortaya çıktığının izini sürerek onları telkin etmek için tekniğin doğasına dair ipuçları edinilebilir.
Hüsrana uğramış kişilerin sıkıntısı nedir?
Bu insanlar kendilerini çaresiz şekilde kusurlu görmektedir.
Bu kişilerin başlıca amacı kendinden kurtulmaktır ve birlikte hareket etme dürtüsü bu istekten doğar.

Hüsran, hem birlik hem fedakârlığa hazır olma arzusuna yol açar hem de bunların gerçekleşmesini sağlayacak mekanizmayı yaratır.
Şimdiki zamanın değersizleştirilmesi, uydurma becerisi, nefret etme eğilimi, taklide yatkın olma, imkânsızı denemeye hazır olma gibi fenomenler ve hüsrana uğrayanların zihinlerini dolduran daha başka birçok şey, görüleceği üzere birleştirici failler ve korkusuzluğu tetikleyen faktörlerdir.

# Fedakârlık ve Birleştirici Etkenler
Bir insanın fedakârlık yapabilmesi için, bireysel kimliğinden ve kendine has farklılıklarından ayrılması gerekir.
O kişi, doğum ve ölümün sınırlarında gezen bir varoluş, bir insan olmaktan vazgeçmelidir.
Bunu sağlamanın en kolay yolu, kişiyi kolektif bir topluluğa toptan asimile etmektir.
Bağlı olduğu topluluktan ayrı bir amacı, değeri ya da kaderi olamaz.
Bağlı olduğu topluluk yaşadığı sürece onun için gerçek bir ölüm yoktur.

Hiçbir aidiyet duygusu bulunmayan kişi için önemli olan tek şey hayatta kalmaktır.
Hayat, hiçliğin sonsuzluğunda gerçek olan tek şeydir ve bu kişi hayata utanmaz bir umutsuzlukla yapışır.
Kişisel farklılıklar hemen yok edilmelidir.
Kişi ne kadar önemsiz olsa da her fırsatta parti, kuruluş, kabile, cemaat vb. ile ilişkilendirilmelidir.
Kişi kendini asla yalnız hissetmemelidir.
Kişi için grubun dışına çıkarılmış olmak hayattan koparılmakla eş değer olmalıdır.

Birleştirici etkenlerin en kolay bulunanı ve en genel geçer olanı nefrettir.
Nefret, bir insanı kendi benliğinden koparır, ona geleceğini unutturur, onu kıskançlıklardan bve bencillikten kurtarır.
Kendine benzeyenlerle kaynaşarak tek bir ateşli kitle haline dönüşmek için yanıp tutuşan, anonim bir parçacığa dönüşür.
Heine, Hristiyanca sevginin başaramayacağı sevginin ortak bir nefretle sağlanabileceğini öne sürmektedir.
İnsan, genellikle bir şeyi sevdiğinde kendine müttefikler aramaz; hatta tam aksine kendine özgü kalmasını ister.
Fakat bir şeyden nefret ettiğinde kendine hemen müttefikler arar.

Ortak nefret, en heterojen unsurları bile birleştirir.
Ortak bir nefreti paylaşmak, bir yakınlık duygusunda buluşmak ve karşının gücünü zayıflatmaktır.
Hitler, Yahudi düşmanlığını sadece Almanları birleştirmek için değil, Yahudilerden nefret eden Pololnyalıların, Rumenlerin, Macarların ve Fransızların azmini zayıflatmak için de kullanmıştır.
Antikomünizmden de benzer şekillerde faydalanmıştır.

# Taklit ve İkna
Taklit, olmazsa olmaz bir birleştirici etkendir.
Bir örnekliği yaymadan sıkı bir örgütlü topluluk geliştirmek imkânsızdır.
Bütün kitle hareketlerinin övdüğü tek görüşlülük, itaat yoluyla olduğu kadar taklit yoluyla da elde edilir.
İtaat, bir kaideye uymak kadar bir örneği taklit etmeye de dayanır.

Taklit çoğu zaman bir sorunun çözümüne giden en kestirme yoldur.
İnsan, bağımsız bir çözüm bulma yatkınlığı, yeteneği ya da zamanı olmadığında kopyalar.
Telaşlı bir hayat yaşayan insanlar, başkalarını, zamanı bol insanlardan daha kolay taklit eder.
Bu şekilde, telaşlı hayat tekdüzeliğe yol açar.
Bireyleri bilerek kapalı bir topluluk haline getirmeye çalışma çabasında, aralıksız eylemin hatrı sayılır bir rolü olur.

Davranışları şekillendirmenin ve görüş bildirmenin bir aracı olarak propagandanın etkinliği çoğu kez abartılmaktadır.
Propagandaya müthiş bir araç olarak bakılmaktadır.
Kitle hareketlerinin çarpıcı başarılarından çoğu propagandanın etkili bir şekilde kullanılmış olmasına bağlanır ve propaganda kelimesinden çılgınca korkulur.

İşin aslı şudur ki propaganda, onu istemeyen zihinlere zorla giremez.
Ne yepyeni bir şeyi empoze etme ne de artık inanmayı bırakmış kişilerin inancını devam ettirme gücüne sahiptir.
Propaganda, sadece zihinleri zaten açık olanları etkiler ve onlara yeni bir görüş aşılamaktan çok onlarda zaten mevcut olanı açığa çıkartır.
İyi bir lider, usta bir propagandacı, kendisini dinleyenlerin zaten aklında olan fikirleri ve ihtirasları kaynar hale getirir.
**Görüşlerin dayatılmadığı bir yerde, insanlar ancak zaten bilmekte olduğu şeye inandırılabilir.**

# Son Özet
İnsanların kapsamlı değişim hareketlerine hiç düşünmeden atılabilmeleri için hayatlarından son derecede memnuniyetsiz olmaları, fakat aşırı yoksulluk içinde de bulunmamaları gerekmektedir.
Ayrıca güçlü bir öğreti, yanılmaz bir önde ve yeni bir teknik aracılığıyla yenilmez bir güç kaynağının kapılarının kendileri için açılabileceğine inanmış olmaları gerekir.

Aynı zamanda, geleceğin imkân ve ihtimallerine karşı aşırı bir kavrayışa sahip olmaları gerekir.
Ve en sonunda, karşılarına çıkabilecek güçlüklere karşı üç maymunu oynamaları gerekir.
Tecrübe bir dezavantajdır.
Fransız Devrimi'ni başlatanlar siyasi tecrübeden tamamıyla yoksundu.
Aynı şey, Bolşevikler, Naziler ve Asya'daki devrimciler için de geçerliydi.
Tecrübeliler böyle işlerde ön saflarda yer almazlar; onlar süreklilik kazandıktan sonra harekete dahil olurlar.

Propagandalar ve kitlesel hareket eylemleri en çok hüsrana uğramışların üstünde başarılı olur.
Bu kişilerin bastırılmış korkuları, umutları ve ihtirasları mantıklarının önüne yığılarak kendileri ile dış dünya arasına girerler.
Hüsrana uğramış hişiler için kusursuz mantıkla birleşmiş net sözlerdense tutkuyla söylenen, ateşli nakaratlarda kendi hayallerini bulmak daha kolaydır.

Şartlar olgunlaştığında, sahici bir kitle hareketi fanatikler tarafından ortaya çıkartılır.
Fanatikler olmasa, fikir savaşı yapan söz erbabının ortaya çıkardığı hoşnutsuzluk rotasını şaşırır ve amaçsız bir kargaşaya dönüşür.
Başlatılan reform hareketi esaslı bile olsa eski hayat tarzını değiştirmez ve yeni başlangıçlar ortaya çıkmaz.

Bir kitle hareketine söz erbabı öncülük eder, fanatikler ete kemiğe büründürür, eylem insanı ise pekiştirir.
Ortam gereği, bu rollerin başka kişiler tarafından art arda oynanması gerekir.
Bu bir ön koşul olarak bile sayılabilir.
Bir kitle hareketini, başından sonuna kadar aynı kişiler ya da bir grup yönetirse o hareket felaket ile sonuçlanabilir.
Bir eylem insanı, ilgili hareketi intihara götürebilecek pervasızlıklardan kurtarır.
Hedefine varmış bir hareketin yönetimini ele alan bir eylem insanının esas amacı, o hareketin birlik beraberliğini ve özveriye hazır olma yatkınlığını devamlı kılmaktır.
