İlişkilerin mahvolmasına nelerin sebep olduğunu hiç düşündünüz mü?
Düşünülenin aksine, evlilikleri bitiren sebepler aslında aldatma gibi büyük olaylar değildir.
Tam tersine, ilişkiler için felaket anlamına gelen durumlar daha incelikli ve neredeyse görünmez küçük eylemlerdir.
Örneğin, bir çift vegan diyetine bağlıyken eşlerden birinin balıklı sandviç yemesi gibi önemsiz görünen bir konu ilişkiyi alt üst edebilir.
Burada yemek sadece bir bahane olara kgörünse de, asıl sorun güvenin zaman içinde erozyona uğramasıdır.
Partnerlerden biri hatayı sadece bir yanlışlık olarak kabul ederken, diğeri ise bunu bir ihabet olarak algılayabilir.

İlişkileri sonlandıran eylemlerin ortak özelliği; yaygın olmaları ancak çiftlerin sorunlarını kendilerine özgü olarak ele almaları nedeniyle genellikle gizlenmeleridir.

> *"Herkes sevgiyi hissedebilir, ancak yalnızca yetenekli bir kişi bunu uzun süre devam ettirebilir."*

# Erkeklik Yeniden Formüle Edilmeli mi?
Ebeveynler çocuklarına nadiren evlilik hakkındaki gerçekleri öğretir ve onları hayatın olumsuzluklarından korumaya çalışırlar.
Sonuç olarak bazı gençler ilişkileri sürdürmenin kendileri için nefes almak gibi doğal bir şey olduğuna ve ihtiyaç duydukları tek şeyin iyi bir insan olmak olduğuna inanır.
Halbuki, gerçek daha karmaşıktır.

Olumlu kişisel niteliklerimiz her zaman iyi bir eş olacağımızı garanti etmez.
Nasıl ki bir ev inşa etmek için mimariyi öğrenmek gerekiyorsa, evliliğimizi de başarıyla ayakta tutacak beceriler kazanmalıyız.
İlk adım, ilişkilerin dikkatimizi ve çabamızı gerektirdiğini kabul etmektir.
Kulağa basit mi geliyor?
Evet ama, herkes için değil.

İstatistiklere göre boşanma vakalarının %70'i kadının kararıdır.
Ayrılık haberi çoğu zaman her şeyi doğru yaptığına inanan eşleri şok eder.
Matthew Fray, bu tür farkındalıksızlığın yaygın nedenlerinden birinin, standart bir erkeklik tanımının varlığı olabileceğini savunmaktadır.
Erkek topluluğunda kabul edilen ve birçok kuralları içeren bu tanım, hangi renk giyileceği veya hangi hobiye sahip olunacağı gibi bazı yönlerden zararsız görünebilir.
Ancak, diğer bazı kurallar, özellikle de öncelikler gibi, daha derin ve etkili olabilir.

Bazı toplumlarda veya topluluklarda, evin geçimini sağlayan kişi olarak kabul edilmek, ilişkilerin kalitesinden daha önemli olarak görülmektedir.
Bu gibi yerlerde, erkekler hala kimliklerini ve değerlerini statülerine bağlı olarak tanımlamaları gerektiği düşüncesi yaygındır.
Bu düşünce ile birlikte, başarı bir hayatın amacı olarak kabul edilirken, duygusal konular ve ilişkiler gibi konular "kızların meselesi" olarak görülebilir.
Sonuç olarak, aile ve ilişkiler, genellikle daha az ilgi gören ve hafife alınan konular haline gelebiliyor.

> *"Hayatımızın ne kadar iyi olduğu insan ilişkilerimizin kalitesiyle doğrudan etkileşim içerisindedir."* **~Matthew Fray**

Diğer yandan duyguların ve bağların önemini fark eden bazı erkekler, bu içsel çatışmada kendilerini bulurlar.
Bu kişiler, duygusal olarak çok hassas olmaktan veya yeterince güçlü olamamaktan korktukları için bu konuları diğer erkeklerle paylaşmaktan kaçınırlar.
Dahası, bazıları ise bu tür duygusal açıklıkların bir zayıflık işareti olarak görüldüğünü düşündükleri için profesyonel yardım almanın bir seçenek olmadığını düşünürler.
Ancak derinlemesine düşünme ve kişisel farkındalık olmadan, partneriniz de dahil olmak üzere diğer insanları anlamak çok daha zorlaşır.

> *"Erkek olmak yalnızca kendin olmak demektir; sosyal beklentilerin hayatınızı yönlendirmesine izin vermeyin."*

# Evliliği Zedeleyen Yaklaşımlar Nelerdir?
Çoğu insan, uzlaşılamaz farklılıklar nedeniyle ilişkileri sonlandırdıklarına inanır, ancak asıl neden genellikle üçlü "değersizleştirme" tehdididir.

Bu kavram, eşlerin partlerini üç şekilde değersizleştirdiğini ifade eder:
* Düşüncelerini değersizleştirme
* Duygularını geçersiz kılma
* Kişisel eylemleri haklı çıkarma

Peki bu nasıl ortaya çıkıyor?
Partnerlerden birinin, eşinin dikkatini çekebilmek amacıyla incitici bir şeye başvurduğunu ve bu sorunu değiştirebileceği umudu taşıdığını hayal edin.
Ancak çiftler, böyle durumlarda empati veya pişmanlık yerine, eşlerinin yaşadığı durumu eleştirir ve bunu saçmalık olarak değerlendirirler.
Partnerlerden birinin sorununun abartılı veya yanlış yorumlandığını savunmak, onun düşüncelerinin değerini düşürür.
Bazen bir eş, acı veren bir olayın gerçekleştiğini kabul eder, ancak partnerinin tepkisinin anormal olduğunu düşünür.
Bu tür durumlarda sıkça duyulan cümle şudur: *"Bu şekilde tepki vermemeliydin! Bu çok saçma."*
Ancak gerçek şu ki hiçkimse bir başkasının duygusal deneyimini veya ifadesini yargılayamaz.
Duygusal deneyimler ve tepkiler kişiseldir ve her birey farklıdır.
İlişkilerde anlayış, empati ve saygı temel unsurlardır.
Partnerinizin duygusal deneyimlerini anlamaya ve değer vermeye çalışmak, sağlıklı bir ilişkinin temel taşlarından biridir.
Eşler arasındaki iletişimde açıklık ve anlayış önemlidir.
İşte bu, ilişkilerde daha derin bağlar kurmanın anahtarıdır.

Bu üç tehdidin üçüncüsü ve en kötüsü ne yazık ki en yaygın olanıdır.
Bu davranış, bir eşin, partneri için acı verici olan bir eylemi açıklamaya ve haklı çıkmaya çalıştığında ortaya çıkar.
Peki bu tepkide yanlış olan nedir?
İncitici bir eylemin yapılması gereken doğru şey olduğunu savunmak; diğer *"değersizleştirme"* tehditlerinin ilk iki versiyonunu, tekrarlama vaadini getirir.

GÖrdüğünüz gibi evliliği zedeleyen bu tarz benzer konuşmalar herkesin başına gelebilir hatta kalplerinde büyük aşk ve dürüstlük olan çiftlerin bile.
Peki üç zararlı tehdidi nasıl önleyebilirsiniz?

* Karar vermeden önce eşinizi düşünün. Örneğin, arkadaşlarınızın önünde partneriniz hakkında şaka yapmak istiyorsanız duraklayın. İstemeden ona zarar verebilir, kırabilirsiniz.
* Partneriniz isteklerinize aykırı bir şey yaptığında hemen sonuca varmayın. Eşiniz, eylemlerinin sizin için öneminin farkına varmayabilir, bunu önemsiz bir şey olarak algılayabilir. Düşüncenizi yeniden ifade etmeye çalışın ve bunun neden bu kadar önemli olduğunu vurgulayın.
* Partnerinizin sözlerini reddetmek veya önemsememek, onun duygularını görmezden geldiğinizi düşündürebilir ve bu, ilişkide olumsuz bir etki yaratabilir.

Bu nedenle, önce eşinizle bağlantı kurun, geri bildirimlerinin önemli olduğunu gösterin ve ardından çözümü birlikte bulun.

> *"Partnerinizi dinlediğinizi kanıtlayan eylemler; sevginin güçlü ifadeleridir."*

# İlişkiler Nasıl Yeniden Başlatılabilir?
Bazen partnerinizin davranışlarını değersizleştirmek o kadar yapılır ki, bu artık bir alışkanlık haline gelir.
Bu sebeple, daha önceki bölümlerde bahsettiğimiz üç tehdidi ortadan kaldırmak istiyorsanız aşağıdakileri yapmalısınız:
* İlişkilerde alışkanlıklarınıza dikkat edin.
* Partnerinizin düşünce ve duygularının önemini küçümsediğiniz yaygın davranışları belirleyin.
* İlişkilerinizi iyileştirmek için zaman içinde partnerinizle bir bütün hale geleceğiniz değişiklikler yapın.

İncitici eylemleri masaya yatırırken yapılacak en önemli değişiklik, kişi üzerinde değil, sorun üzerinde çalışmaktır.
Genellikle, ne zaman bir tartışma olsa kendimizi savunuruz.
Ancak tartışma, bir çifte ancak her ikisi de zaferi değil gerçeği aradığında fayda sağlayabilir.

Eleştiriye maruz kalanlar, partnerleri onların davranışlarının incitici olduğunu söyleseler bile, bunun aslında karşılarındaki insanın kötü biri olduğu anlamına gelmediğini anlamalıdır.
Herkes dünyayı farklı bir şekilde algılar, dolayısıyla tüm bu temsiller geçerlidir ancak herkes için farklıdır.
Bu nedenle çiftler, kendilerini suçlu hissetmeseler bile partnerlerine zarar vermenin sorumluluğunu kabul etmelidir.
Bu şekilde, birbirlerine saldırmak yerine soruna odaklanacaklardır.

> *"Tartıştığınızda bile eşinize saygınızı koruyun."*

Aynı zamanda, eleştiride bulunanlar kelimelerini dikkatli seçmelidir.
Yorumu birkaç katman kullanarak yapılandırmak faydalı olacaktır:
* Kendinizinkini paylaşmadan önce partnerinizin görüşünü, onları tatmin edecek şekilde açıkça anlayabildiğinizi gösterin.
* Eşinizle aynı fikirde olduğunuz yönleri açıklayın.
* Partnerinizden öğrendiğiniz durumlardan bahsedin.
* Endişenizi veya eleştirinizi doğru ifade edin.

Ancak sadece eski alışkanlıkları düzeltmek yeterli değildir.
Çiftler, duygusal bağ için yeni rutinler oluşturmalıdır.
Hepimiz genellikle ilişkilerimizin evlilik öncesiyle aynı seviyede kalacağına inanırız.
Ancak partnerler sürekli değişir ve birbirlerine doğru mu yoksa birbirlerinden uzaklaşarak mı hareket edeceklerine karar vermek kişilerin kendilerine bağlıdır.
Ateşi canlı tutmak ilişkilerdeki uzaklaşmayı aşmak için en iyi yöntemdir.
Sarılmak, parkta yürümek veya randevu geceleri gibi ritüeller oluşturmak gibi basit rutinler ilişkileri canlı tutar.
Özel hyatlarımıza da iş hayatlarımıza gösterdiğimiz özeni göstersek ve partnerimizi anlamaya çalışsak, ilişkilerimizin daha sağlam ve tatmin edici olabileceğini görebiliriz.

# Çiftlerin İlişkide Başarılı Olmasını Engelleyen Nedir?
Bir ilişkiyi güçlü tutmak için anlayış hayati önem taşır ve partnerinizin ihtiyaçlarına dikkat etmek bunun temelini oluşturur.
Neyse ki bunun için tekerleği yeniden icat etmenize gerek yok.
Psikolog Abraham Maslow'a göre, insan ihtiyaçları beş temel basamakta sıralanır ve bu ihtiyaçlar genellikle bir zincirleme sırayı takip eder:

* **Fizyolojik İhtiyaçlar:** Yiyecek, su ve dinlenme gibi hayatta kalmamız için önemli olan şeyleri içerirler.
* **Güvenlik İhtiyaçları:** Meslek ve iş sahibi olmak, barınmak, tehlikelerden korunmak, ekonomik olarak kendine yeter olmak vb. gibi dış faktörlerden kaynaklı tehlikelerden korunma. Bu ihtiyaçlar, fiziksel güvenliğin yanı sıra iç huzurumuzu da içerirler. DOlayısıyla, kendimizi sürekli stres altında hissediyorsak, bu ihtiyacımız karşılanmamış demektir.
* **Sosyal İhtiyaçlar:** İster aile ister arkadaşlarla olsun, farklı bağlantı türleri çok önemli bir rol oynar. Başkalarıyla birlikte yaşama, başkaları tarafından kabul görme, arkadaşlık, sevme ve sevilme gibi sosyal ihtiyaçlar insanlar için önemlidir.
* **Saygınlık İhtiyaçları:** Bu grup diğer insanlar tarafından takdir edilme, saygı görme ve en önemlisi öz saygıya odaklanır. Bu ihtiyaç sağlıklı bir ilişki için kritik öneme sahiptir. Bundan yoksun kişiler genellikle sevgiye layık olup olmadıklarını sorgular ve reddedilmekten korkarak partnerlerinin duyguları konusunda sürekli güvence isterler. Bu ihtiyaçları karşılanan kişiler, başarıları, karakter özellikleri veya becerileri nedeniyle değil, oldukları kişi olarak sevilmeyi hak ettiklerini fark ederler. Başkalarının kabulünü kazanmak için kendilerini kanıtlamak gereksiz hale gelir.
* **Kendini Gerçekleştirme:** Potansiyelimizi yaşama arzusudur. Bireyin içindeki potansiyeli keşfetmeye başlaması, içindeki gizli yetenekleri ortaya çıkarması ve kendini tatmin etmesi ile ilgilenir. Bu aşamada insanlar başkalarının kendileri hakkında ne düşündüğüne daha az dikkat ederler. Fakat, bu ihtiyacın karşılanabilmesi için, diğer alt basamaklardaki ihtiyaçların yeterince karşılanmış olması gerekmektedir. Aksi takdirde bireyin kendini gerçekleştirmesi çok mümkün değildir.

Maslow Piramiti olarak da bilinen bu ihtiyaç basamakları şu şekilde işler: bir sonraki aşamaya ancak bir öncekinin ihtiyaçlarını karşıladığınız takdirde ulaşabilirsiniz.
Bu ilke sadece bir kişi için değil, herkes ve ilişkiler için de geçerlidir.

Çiftler genellikle ikinci basamakta takılıp kalırlar.
Neden mi?
Bunun nedeni, kişilerde bu basamaktaki finansal olarak güvende hissetme, aile, sağlık ve mülkiyet güvenliği tam olarak karşılanmadığında çiftler mutsuz olmaya başlarlar.

> *"Evrenin sadece bizim etrafımızda döndüğünü düşünürsek, partnerimizin güvenlik ihtiyaçlarını ellerinden almış oluruz."*

Yawkın ilişkilerimiz hayatımızı diğer her şeyden çok daha fazla etkilediği için hayatımızdaki güveni zayıflatan eylemleri mutlaka belirlemeliyiz.
Zararlı eylemlerden biri olan, "aynı tartışma" bir çiftin aynı konular hakkında defalarca tartıştığı ve her iki tarafın da tartışmayı kazanmayı empati ve uyumdan daha önemli gördüğü bir durumu ifade eder.
Bu tür tartışmalar sıkça tekrarladıkça, çift ilişkiye daha az çaba harcar ve sonunda pes eder.
"Aynı tartışmalar", ilişkilerdeki güveni zamanla erozyona uğratan önemli bir faktördür.
İki taraf arasında karşılıklı a nlayış yerine sadece kendi pozisyonlarını s avunmaya odaklandıkları için bu tür çatışmaların sonu genellikle bir çıkmaza doğru ilerler.
Her yeni tartışma, çiftin duvarlarını yükseltir ve iletişimi daha da zorlaştırır.
Ancak tüm umutsuzluğa rağmen, bu tür durumları aşmak mümkündür.
İlişkinin devamlılığı için, çiftlerin aynı Aynı Tartışma döngüsünü kırmak ve empati ile iletişim kurmaya odaklanmak için çaba göstermeleri gerekir.
Bu, her iki tarafın duygusal olarak bağlı olduğu sağlıklı ve tatmin edici bir ilişki kurmanın anahtarıdır.

Ayrıca, bu tür durumları önlemek için çiftler arasında açık iletişim ve anlayış geliştirmek çok önemlidir.
Sorunların tekrar tekrar ortaya çıkmasını engellemek için, her iki tarafın da duygusal ihtiyaçlarını anlamaya ve karşı tarafa saygı göstermeye odaklanması gereklidir.

# Partnerinize Karşı Merak Duymak Evlilik İçin Neden Önemlidir?
Bir partnerin ihtiyaçlarını ve isteklerini görmezden gelmek ne kadar güveni zedelerse, gerçek ilgi de güveni bir o kadar güçlendirir.
Sevginin en önemli işaretleri istekleri anlamaya dayanır ve bu göründüğünden daha zordur.

Yakınlık yanıltıcıdır.
İnsanlar birlikte çok zaman geçirdiklerinde, çok yakın olduklarında genellikle birbirlerini A'dan Z'ye tanıdıklarına inanırlar.
Ama aslında her insan, hayatımız boyunca keşfedebileceğimiz eşsiz bir evrendir.
Çoğu zaman karşımızdaki insanları hızlıca yargılarız, ancak aslında her bireyin kendi derinlikleri ve gizli yaşamları vardır.
İnsanları tam anlamıyla anlamak zordur çünkü herkesin kendi hikayesi ve geçmişi vardır.
Bu nedenle, her insanı sürekli değişen ve dönüşen bir varlık olarak görmek ve yargılamaktan kaçınmak önemlidir.
İnsanları her seferinde yeni bir gözle görmeyi denemek, ilişkilerimizi daha zengin ve anlamlı hale getirebilir.
İnsanlar partnerlerini iyi tanıdıklarını düşündüğünde, onlar hakkında yanlış varsayımlar yapma riski altına girer ve bu varsayımlara göre davranırlar.
Varsayımlarınızı sürekli sorgulamak ve ilişkilerinize her zaman yeni bir bakış açısıyla yaklaşmak gerekir.
İşte bu yüzden karşılıklı merakı ve ilgiyi sürdürmek ilişkilerde dönüşüme yol açan önemli bir beceridir.

Partnerinize olan ilgiyi artırmanın ve göstermenin yolu doğru soruları sormaktır.
Unutmayın ki eşinizle randevularınız evlendikten sonra sona ermez; aslında daha da derinleşir.
Tercihler, korkular, hayaller ve çocukluk hikayeleri vb. konuşulacak konulardan sadece birkaçıdır.
Cevapları gerçekten dinler ve açıklama ya da daha fazla ayrıntı isterseniz, aranızdaki bağı güçlendirebilirsiniz.

Bir başka etkili teknik de eşinizin bakış açılarını doğru ifade edip etmediğini ve sizin de doğru anlayıp anlamadığınızı belirlemek için; onun söylediklerini anladığınız şekilde yeniden ifade etmeye çalışmanızdır.
Bu, iletişimdeki anlaşmazlıkları çözmek için oldukça faydalı bir yöntemdir.
"Peki nasıl mı çalışır?".
Eşiniz bir konuyu açıklar, siz ise onun söylediklerini kendi kelimelerinizle tekrar edersiniz.
Bu, eşinizin sizin anladığınız şekilde mi ifade ettiğini kontrol etmenize ve anlamada herhangi bir karışıklık olup olmadığını belirlemenize yardımcı olur.
Sonuçta, eşiniz sizin tanımlamanızın doğruluğunu onayladığında, doğru anlaşıldığını teyit edebilirsiniz.
Bu yöntem, iletişimde netlik sağlayarak ilişkinizi daha sağlam hale getirebilir.

> *"Savunmasız olmaya isteksizsek, kim olduğumuzla ilgili tüm gerçeği paylaşmaya da isteksiz oluruz."*

İlişkilerde kendinizi tam anlamıyla ifşa etmek, birçok kişi için korkutucu bir adım olabilir.
Bu nedenle, çoğu insan kendilerini korumak için bazı yönlerini gizlemeye eğilimli olabilir.
Ancak bu, ilişkilerde güveni zayıflatabilir.
İlişkiler, kişilerin en savunmasız oldukları ve kendileri olabildikleri yerler olmalıdır.
Bu, duygusal zeka becerilerini geliştirmek ve eşlerin birbirlerine daha açık ve anlayışlı olmalarına yardımcı olmak için önemlidir.
Açık iletişim ve dürüstlük, ilişkileri daha sağlam ve tatmin edici hale getirebilir.

> *"Başkalarının düşüncelerine saygı göstermek, sağlıklı ilişkileri teşvik eder."*

# Bitiş Noktası
Başarılı bir evliliğin temelini doğru kişiyi bulmak oluşturabilir, ancak bu tek başına yeterli değildir.
İlişkileri sürdürmek, doğuştan gelen bir beceri değildir ve çaba gerektirir.
Mutlu bir evliliği sürdürmek için, tehditleri fark etmek ve değiştirmek önemlidir.
İlişkilerdeki en kritik tehditlerden biri, "değersizleştirme" tehditleridir ve bu tehdidi önlemeye yardımcı olacak faktörler şunlardır:

* Eleştiri ve yargılamayı kişisel bir saldırı olarak algılamaktan kaçınmak için öz saygınız üzerinde çalışmalısınız.
* Partnerlerinizi daha iyi anlamak ve durumu onların bakış açısından görmek için empati geliştirmelisiniz.
* İlişkinizi güçlendiren yeni ritüel ve alışkanlıklar edinmelisiniz.
* Kendinizi ve eşinizi daha iyi anlamak için "Myers-Briggs Tip Göstergesi" testini yapın. Cevaplarınızı karşılaştırarak ilişkinizi daha derinlemesine keşfedin.

Tüm bu adımlar, ilişkinizi güçlendirmenize yardımcı olacaktır.
Partnerinizi anlamak için zaman ve çaba harcadığınızda, mutlu bir evliliğin temelini sağlam bir şekilde atmış olursunuz.
İlişkilerdeki zorlukları aşmak için sürekli öğrenmeye ve büyümeye açık olmalısınız.
Bu, birlikte geçirdiğiniz zamanın değerini artırır ve ilişkinizi güçlendirir.

# Okurun Yorumu
***Kadın ve erkek farklı cinsiyetler olduğu gibi ilişki içerisindeki rolleri de farklıdır.
Ortak değerler elbette vardır (saygı, sevgi, hoşgörü, nezaket vs.).
Sadece bunların cinsler arasındaki odak noktaları farklıdır.
Örneğin bir erkek, kadınına saygıdan çok sevgi besler.
Kadın ise erkeğine sevgiden çok saygı.***

***İlişki konuları bir erkeğin ergenliğinde de, gençliğinde de, olgunluk çağında da hiçbir zaman odak noktası olmamalıdır.
Evet ilişki dinamikleri bilinmeli lâkin peşinde koşulmamalı.
Ayrıca hiçbir erkek de olduğu gibi sevilmez, yaptıkları için sevilir.
Kadınlar olduğu gibi sevilir.
Yol üzerinde karşıdan karşıya yaya olarak geçerken bile arabalar, eğer yanımda kadın ya da köpek varsa daha çok yol veriyorlar.
Eşitlik diye bir şey yok ve hiçbir zaman da olmadı, olmayacak.***

***Biz erkekler yaratmakla mükellefiz.
İçimizdeki yanan alev ve enerji buraya akıtılmalıdır.
Mesleğimizi icrâ etmeli ve olabileceğimiz en üst seviye insan olmalıyız.
Kadın ve ilişki konuları ise temelde soyumuzu devam ettirmek, dünyaya bizden bir iz bırakmak için olmalıdır.***

***Bir erkek olarak bu dünyaya "kadın" peşinde koşmak için değil, ideallerim ve inançlarım uğruna savaşmak, çalışmak ve yaratmak için getirildim.***



