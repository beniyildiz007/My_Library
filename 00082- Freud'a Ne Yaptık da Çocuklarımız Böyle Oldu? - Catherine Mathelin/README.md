Son yıllarda modernitenin etkisi psikanalizin görünümünü de değiştirdi.
Klinik çalışmalar yeni bir görünüm kazandı, rahatsızlık eblirtileri değişime uğradı.
Sağlık ve mutluluk hakkı, etkinlik ve hız isteğini arttırdı.
Bir depresyon veya ufak bir psikolojik sorun bile verimimizi düşürüp bizi işimizi kaybetme riski ile karşı karşıya bırakabilir.
Sonuçlar mükemmel olmalı, beklentiler hızla karşılanmalı.
Kaybedilecek vakit yok, bağımlılık tehlikesine girmeden çabucak iyileşmek gerek.
Daha fazlasına, daha iyisine dahip olmak!
İşte yeni yüzyılın parolası bu.

Anne babaların düştüğü bir yanılgı, psikanalistlerin tavsiyelerini uygulayarak çocuklarıyla ilgili her türlü sıkıntıyı halledebileceklerini sanmaları.
Bu istek, günümüzdeki mükemmellik ideolojisine dayanıyor.
Günümüzün bebekleri, her türlü olanağa sahip olarak dünyaya gelmelidir ve anne babanın sorunsuz bir çocuğa sahip olma "hakları" vardır.
En ufak bir işi yanlış yapmamak için işin uzmanına başvururlar.
Burada asıl önemli olan nokta "doğru yapmak" değil, "olmak".
Yani önemli noktanın, o çocuğun anne babası olmanın yolunu bulmak olduğunu unuturlar.
Bu tarz bir istek ile Freud'a danışan bir anneye Freud'un verdiği karşılığa bakalım: "ne isterseniz yapın, nasıl olsa kötü olacak".
Bu cümlenin sadece suçlayıcı tarafı dikkate alınmış ve eleştirilmiştir.
Oysa Freud'un burada asıl belirtmek istediği anne babanın bir ideale erişmesinin olanaksızlığıdır.
Anne babalar artık kendielrini tehlikeye atmak istemiyor.
Her şeyin kusursuz olacağına dair bilimsel garanti istiyorlar.
Freud'a göre çocuklar, anne babalarının kaçınılmaz yanlışlarını ergenlik çağında onlara yansıtırlar.
Eğer anne babaların verdiği eğitim, çocuklar bu çağa geldiğinde sorgulayabilecekleri ölçüde hatalar içeriyorsa başarılı olmuş demektir.

Günümüzde geçerli tek parola: artık acı, kin olmasın.
Kaçınılmak istenen sanki insanlığın ta kendisi.
Robotlar mı yetiştireceğiz?
Anne babalar reçete fikrinden kolayca vazgeçmiyor.
Kusursuz çocuklara sahip olmak için televizyon reklamlarındaki gibi kusursuz, mutlu ve ferah anne babalar olmak yeterli sanılıyor.
Kusursuz anne baba yoktur.
Ebeveynlerinin arzularından "yara almadan" kendilerini oluşturamayacak olan çocuklar için iyi bir şey bu.
Psikanalistler, ailelere basmakalıp önerilerde bulunmazlar.
Ama onların çocuğa bakış açılarını dğeiştirmelerine yardımcı olabilirler.
Yapılması gerekenin değil de, belirtilerinin ne olduğunu, ne istedikleri konusunda kendilerini sorgulamalarını sağlayabilirler.

# Kıskançlık Dramı
Bir çocuk, kardeşi olacağını öğrendiğinde bu durumu kabullenmekte zorlanır.
Tahtından indirileceğini düşünür.
Ebeveynlerinin ilgisinin bölüneceğini düşünür ve bu nedenle yeni gelen kardeşi tehlike olarak görür.
Bu durum anne babayı fazlasıyla endişelendirir.
Çocuğa yeni gelen bebeği nasıl kabullendireceklerini düşünürler.

Kıskançlık birkaç kişi arasında gelişebilir.
Aynı zamanda kişinin, birbirlerini kıskanan aile bireyleriyle özdeşleştirmesiyle boyut atlayabilir.
Babaannenin, anneanneyi kıskandığına sıkça rastlanmaz mı?
Bunlar genelde konuşulmaz ve görmezden gelinir.
Peki çocuklarda ksıkançlık görüldüğünde neden şaşırıp korkuya kapılıyoruz?

Çocuklar kolay bir şekilde ikna edilmez.
En çok ilgi gören kardeş ile daima bir rekabete girerler.
Halbuki en ilgi gören kardeş, aslında en başarılı olanları veya en özenilecek olandır diye bir koşul yoktur.
Fakat çocuklar bunu anlmaz ve gözde olan kardeşi kendisine rakip beller.

Anne babalarla özdeşleşmiş bir laf vardır: "hepinizi aynı ölçüde seviyoruz, aranızda yaş, boy, kilo farkı olmasının bir önemi yok, hepinize aynı değeri veriyoruz".
Eğer çocuklar arasında bir ayrım yapılıyorsa bu sözlerin hiçbir anlamı kalmaz.
Çünkü çocuk bu ayrımı hisseder ve anne babasının sözlerine duyduğu güveni kaybeder ve olanlardan etkilenir.

Kıskançlığı hafifletmek için her çocuğun kendine özgülüğünü teşvik etmek gerekir.
Tekillik, farklılık sağlayan insanlık durumunun özelliğidir.
Anne babaların bütün eşitlikçi çabalarına rağmen, çocuklar bize herkesin kendine göre bir tepki verdiğini ve kusursuz bir aile olmadığını hatırlatıyor.

# Otorite ve Zorbalık
19. yüzyılda anneler ve babalar, çocuklar üzerinde mutlak bir iktidar sahibiydiler.
Çocuklar ise itaat ve saygı ile yükümlüydü.
20. yüzyılda ise çocuk haklarının ilanı ile devir değişti.
Çocukların saygı görmesinin gerekliliğini savunan bir yasa vardı artık.
Anne babalar bu köklü değişim karşısında şaşkınlığa uğradı çünkü hepsi itaat ile yetişmişti.
Artık her şeyi yeni baştan düşünmeleri gerekiyordu.
Belki de onlarla arkadaş olabilirler, onlara her konuda kendileriyle eşitmiş gibi davranabilirlerdi.
Fakat bu sistem sorun yaratırdı.
Dünya, büyük ve küçüklerden oluşur; çocuklar, yetişkinlerden kendilerine yol göstermelerini beklerler.
Hiçbir şey çocuk gibi davranan bir yetişkin kadar güven sarsıcı olamaz.

Ebeveyn otoritesi, çocuk yetiştirmede gereklidir.
Otorite, çocuğa saygı duymak, ona sınırlar ve yasaklar koymak demektir.
Çocuğun isteği göz önüne alınır fakat aynı zamanda isteğinin gerçekleşmemesinin neden o anda olanaksız olduğu ona açıklanabilir.
Çocuklar, otoriteye olan ihtiyaçlarını çeşitli şekillerde gösterirler.

Şiddet veya saldırganlık göstererek yanıt vermemiz her zaman yanlıştır; ancak onlara bir ecvap vermemiz de gereklidir.
Çocuklar, insan dünyasının yasalarına ancak anne babası da bu yasalara uyduğunu gördüğünde boyun eğer.
Büyüklerin yalnızca ondan daha güçlü oldukları için bazı yasalardan muaf olduğunu düşünecek olursa, haklı olarak karşı koyar çünkü bu duurmda yalnızca "orman kanunu" geçerli olmuş olur.
Yani büyük maymunun küçük maymuna uyguladığı yasa.
Çocuk bunu hissederse, reddeder.
Güçsüzlüğün onurunu kırdığını ve onu gülünç bir duruma soktuğunu hisseder.
Bu nedenle hiçbir konuda taviz vermez.
Yetişkinler olarak kurallara uymamız, çocukların da uymasını sağlamak için iyi bir yoldur.
Sert davranma, cezalar ve mahrum bırakmalar sonuçsuz ve yanlış yollardır.
Çocuğu insanlaştıran, uygulanan cezalardan çok anne babanın ona sunduğu örnektir.

# Boşanma
Psikanalistlerin, boşanmaları ve boşanmaların çocuklar üzerindeki etkisini dramatik olmaktan uzaklaştırmada büyük katkıları oldu.
Asıl önemli olanın, "gerçek olan" olduğunu vurguladılar.
Uzmanlara göre anne baba anlaşamıyorsa, evde bir yalan havası esiyorsa birlikte yaşamamaları çocuklar için çok daha iyi.
Çünkü çocuklar anne babasının arasının iyi olmadığını sezerler.
Anne babalarının "-mış gibi" yaptıklarını anlayan çocuk, gelecekteki ilişkilerinde de yanılsamalara itilebilir.
Bu durumda yetişkinlere çoğunlukla önerilen, ayrılmayı kabullenmek ve bunu çocuğa söylemektir.

Kaç yaşında olursa olsun anne babasının ayrılmasının çocuğa acı vereceğini kendimizden gizlemeyelim.
Bazı boşanmalar, çocuklar küçükken daha sorunsuz olurken çocukların daha büyük olduğu zamanlarda daha yıkıcı olabiliyor.
Her şey ayrılmanın anne baba ve çevre tarafından nasıl yaşandığına bağlı.

Mutlu bir aileniz olmasını sağlayacak tavsiyelere uyarak her sabah, tercihen çocukların önünde eşinize: "hayatım, harikasın. Seninle evli olduğum için çok mutluyum." diye tekrar etseniz bile, eğer aksini düşünüyorsanız çocuklar bunu anlayacaktır.
Çocuklar küçükken bile yalanları bulup ortaya çıkarmada son derece beceriklidirler.
Çocuklar için asıl yıkıcı olan şey, boşanmadan çok anne babasının üzüntüsüdür.
Ebeveynlerin karı kocalık işlevini, anne babalık işlevinden ayırt ettiğinde çocuğun toparlandığını görürüz.
Kişi kocasından veya karısından boşanabilir ama çocuğundan boşanamaz.
Bu, ömür boyu sürecek bir bağdır.

# Üvey Anne Baba
Yeni bir aileye giren çocuğun uyum sağlaması bazen zaman alır.
Kendisini fazlalık gibi görebilir ve yeni gelen kardeşlere karşı derin bir öfke hissedebilir.
Anne babanın yeri her şeyden önce simgeseldir.
Anne ve baba çocukla ilgilenen, ihtiyacı olan güvenliği sağlayan yetişkinlerin simgesi olabilir.
Öz baba ile öz anne, artık birlikte yaşamasalar bile çocuğu hayata getiren kişilerdir.
Bu temel durumdan yola çıkarak, günümüzün yeniden kurulan ailesi; çocuğa yeni deneyimler yaşamak için olanak sağlar.
Çocukların hayata olağanüstü bir asılma güçleri vardır.
Uyum göstermeleri için zaman tanınır ve farklılıkları kabul edilirse, çoğu zaman yollarını bulurlar.

Klinik psikoloji bize, çocuğun yolunu bulabilmesi için başkalarının keyfi değil kendisi için yaşadığı inancını taşıması gerektiğini öğretiyor.
Aile ister biyolojik anne baba ile sınırlı kalsın, ister birkaç kez dağılıp birleşsin; çocuğun büyümek için bir anne ve baba merciine ihtiyacı vardır.
Günümüzde çocuklar hayat boyu birleşmiş bir erkekle bir kadından doğmuyor.
Çoğunlukla bir başı ve bir sonu olan aşk evliliklerinden doğuyorlar.

# Önemsiz Sanılan Muameleler
20. yüzyıl sonunda kamuoyu, çocuklara kötü muamelenin yol açtığı dramlar konusunda duyarlılaştı.
Medya; cinsel taciz vakalarını, dolaplara kapatılan, dövülen, işkence edilen çocukların hikayelerini gözler önüne serdi.
Kötü muamele vakaları giderek arttı.
Bu türden ağır kötü muameleler, artık günümüz adaletinin yükümlülüğünde.
Peki sıradan, sinsi kötü muameleler söz konusu olduğunda durum nedir?
Büyüklerin farkında değilmişçesine uyguladığı, hatta kimi zaman gerçekten de farkında olmadan yaptığı kötü muameleler için neler söyleyebiliriz?

Küçük bir çocuğa, bedeninin bize ait olduğu duygusunu vermek ona saygısızlık etmektir.
Kapısına vurmadan odasına girmek, duş yaptığı banyoya girmek saygısızlıktır.
Çocukların korunmaya ihtiyacı vardır.
Eğer yetişkinler bunu yapmazsa, çocuklar kendi kendilerini korumaya çalışır.
Kötü muamelenin başka bir şekli de küçük düşürmektir.
Küçük düşürülmek, çocukları saldırganlaştırır.
Kimi zaman bu saldırganlık kendilerine karşıdır.
Çocuklar hayatı ciddiye alırlar ve kendilerini güvende hissetmek için onlara garanti verilmesine ihtiyaç duyarlar.
Sözcüklerin onlar için tek bir anlamı vardır.
Sözcük oyunlarından, imalardan anlamazlar.
Dört ya da beş yaşlarına doğru, onların bebeksi konuşmalarına güldüğümüzde aslında içten içe yaralanırlar.
Bunun için komik bulduğumuzu anlamazlar ve kendileriyle alay ettiğimize inanırlar.
Şaka olsun diye bir şeylerin söylenmesi onları eğlendirmez, aksine kaygılandırır.
Sevecenlikle bile olsa onlarla alay edildiğinde küçük düşürüldüklerini hissederler.

# Önemsiz Sanılan Muameleler-2
Kendi hayatını ilgilendiren konularda çocuğa yalan söylemek ona acı verir.
Yalan söylenmesi ve verilen sözlerin tutulmaması kötü muamelenin farklı çeşitlerindendir.
Yetişkinlerin hayatı her zaman kolay değildir.
Fakat tutacağımızdan emin olmadığımız sözleri vermekten kaçınamaz mıyız?

Sözcükler zarar verebilir, hatta çocukları yıkabilir.
* "Kuzenin her şeyi başarıyor, sende iş yok."
* "Şişmansın. Kendine çekidüzen vermen gerek. Bir şeyler yapmaya çalış."
* "Maskaralık ettiğin için senden utanıyorum."

Bunun zararsız görünen fakat çocuğun tüm hayatını etkileyebilecek kadar yıkıcı olan ithamlardan kaçınmak gerekir.
Bunları uygulayan yetişkinlerin ortak cevabı:

* "Onun iyiliği için" oluyor.

Peki damgalamak ve ötekileştirmek, çocuğu nasıl iyileştirebilir?

# Erken Ergenlik
Değişime uğrayan bedeni, çocuk için büyük sıkıntı yaratır.
Yeni duygular ve yeni heyecanlar yaşar.
Ergenliğe girer girmez köklü bir değişiklikle karşı karşıya kalır ve yeni benliğiyle yüzleşmek zorunda kalır.
Artık yeni arzuları vardır.
Hiçbir şey çocukların büyümesini ve anne babaların yaşlanmasını engelleyemez.
"Ergenlik krizi" bugün ne durumda?
Ergenliğin giderek daha erken yaşta başladığını ve aileleri çaresiz durumda bıraktığını görüyoruz.
Kuşkusuz, ergenliğin bir hastalık olmadığını ve çocukların bağımsızlaşmasına giden zorlu bir yol olduğunu hatırlatmakta fayda var.
Ergenlik bir hayat evresidir.
Bu evrede çocuklar genellikle başkaldırır, surat asar.
Her şeyden korkarken bir anda korkusuzlaşır.
Anne babalar da bu dengesiz davranışlar karşısında ne yapacaklarını bilemezler.
Anne baba için en zor durum, verdikleri eğitimin sonuçlarını üstlenmektir.
Erken ergenlik, yetişkinlerin çocukluklarına dönüş süreci ve modern eğitimimizle doğrudan bağlantılıdır.
Günümüzde çocuklar daha erken olgunlaşıyor, yetişkinler ise daha uzun süre çocuk kalıyor.
Bu, modernitenin sonuçlarından biridir.
İnsan doğası aynıdır.
Geçmişte ergenlik nasılsa günümüzde daha erken başlamakla birlikte, eskiden neyse odur.
Her ergen bilinçaltında ölümle uğraşır.
Ergenliğin tek ilacı zamandır.
Çocukların arkadaş anne babalara değil, yol gösterici anne babalara ihtiyaçları vardır.
Ancak büyüklerin, bunun için kendi ergenliklerini atlatmış olmaları gerekir.
Üç yaşındaki çocuğun isteklerini anlayıp, onun bu istekleri gerçekleştirmek için yeterince olgun olmadığını anlatmak ne kadar önemliyse, ergenlik dönemindeki çocukların olgunluk eksikliklerine saygı göstermek o kadar önemlidir.
Günümüzde hayat şartları ve verdiğimiz eğitimler çocukları daha çabuk olgunlaştırıyor.
Anne baba çalıştığı için ilgilenmek zorunda kaldıkları küçük kardeşler, boşanmalar, yeni ailelerindeki yerlerini koruyabilmek için hızlı bir kavrama yetisine sahip olma gerekliliği, çocukların daha hızlı olgunlaşmasına sebebiyet veriyor.

# Son Durak
Toplumun evrimi, ailelerin normlarını değişime uğratıyor.
Çocuklar minyatür yetişkinlere dönüyor, anne babalar çocuklaşıyor.
Ne yapacaklarını bilmediklerinden, çareyi bilimde arıyorlar.

Françoise Dolto, danışmaya gelen çocuklara her zaman şöyle derdi: "ben, okulda daha iyi çalışman için, evde uslu olman için veya seni bir hastalıktan kurtarmak için burada değilim. Ben, neysen o olman için buradayım".
Çocuğun dinamik bir atılımı başarabilmesi için, kendi sesini bulması için her türlü hazırlık yapılmalıdır.
Çocuğun giderek nesnelleştirildiği bu dünyada, öznel olabilmeyi vurgulamak ve herkese kendi yerini kazandırmaya çalışmak gereklidir.
Çocuktaki huzursuzluk belirtisini aydınlatacak olan, onun anlatma gücüdür.
Bizim yapmakta olduğumuz, bu dinamik atılıma ivme kazandırmaya çalışmaktır.

Bir ya da iki görüşme, bir çocuğun kendisine acı veren sorunların özünü anlatabilmesi için yeterli bir zamandır.
Winnicot'un düşündüğü gibi, çevre fazla hastalıklı ve sorun fazla karmaşık değilse tek bir seans bile bir çocuğun kendi yolunu bulmasına yeterli olabilir.
Enerjisi çerçevesinde büyüme arzusuna yeniden kavuşur.

