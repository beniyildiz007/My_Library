Şimdiye kadar belki hayatınızda sayısız defa değişiklik yapmaya çalıştınız ama ya başarılı olamadınız ya da bir alanda gösterdiğiniz başarıyı hayatınızın diğer alanlarında gösteremediniz.
Belki listeler yaptınız, ajandalar, günlükler tutup hedeflerinizi takip etmeye çalıştınız, hatta spor hocalarına tonlarca para döküp disiplin sağlamaya çalıştınız.

Bir hafta, bir ay, belki de sadece birkaç gün boyunca rutininize sadık kalıp, bir yerden sonra tüm çabalarınızın sonuçsuz kaldığını, eski hayatınıza geri döndüğünüzü fark ettiniz.
Peki değişimi teşvik etmek için tasarlanan bunca araç ve teknikler neden bu kadar sık başarısız oluyor?

Hayatımızda değişiklikler yapmak her zaman kolay değildir.
Sürekli devam eden kişisel gelişim yolculuğumuzda, kalıcı bir değişim elde etmek çok zordur.
Bu yolculuk psikolojiyi, alışkanlıkları ve dayanıklılığı anlamayı içerir.

Katy Milkman, değişimin önündeki temel engelleri anlatıyor ve her bir engele karşı kullanabileceğiniz belirli stratejileri tanımlıyor.
Aynı zamanda stratejilerinizi koşullarınıza göre uyarlayarak başarılı bir şekilde yeni alışkanlıklar oluşturmanın ve sonrasında hedefinize ulaşmanın yollarını açıklıyor.

Milkman, değişimin önünde yatan temel engelleri *Başlamamak, Dürtüsellik, Erteleme, Unutkanlık, Tembellik, Güvensizlik* ve *Farklılık* adlı yedi farklı başlığa ayırıyor ve her birini pratik yöntemlerle aşabileceğinizi söylüyor.

# Başlamamak
Hedeflerimizi gerçekleştirme veya alışkanlıklarımızı değiştirme konularında sıklıkla başarısız oluruz, çünkü bazen ilk adımı asla atmayız.
Mevcut rutinlerimizi veya alışkanlıklarımızı kırmakta zorlanabiliriz ya da ilk etapta başarabileceğimize dair inancımız bile olmayabilir.
Ama değişim için ideal zamanlardan biri de "taze bir başlangıç"tan hemen soradır...

İnsanlar zaman kavramını bir süreklilik yerine, hayatın bölümleri (örneğin üniversite yılları, çalışma hayatı, yeni ebeveynlik, vs.) şeklinde düşünmeye meyillidir.
Ve hayatı yeni bir bölümü başladığında veya önemli dönüm noktalarında, yeni veya farklı bir şey yapma olasılığımız daha yüksektir.

Örneğin, Milkman ve ekibi, tasarruf yapmayan kişilerin para biriktirmesine yardımcı olmak için yürüttükleri bir çalışmada, insanların gelecekteki bir tarihte tasarruf yapmaya başlamaktansa, daha sonraki bir dönüm noktasında (örneğin bir sonraki doğum gününden sonra veya yeni yılda) tasarruf yapmaya başlamak olasılıklarının %20-30 daha yüksek olduğunu tespit etmiştir.

Yeni başlangıçlar değişim motivasyonumuzu artırır çünkü hayatımıza temiz bir sayfa açmışız gibi hissederiz.
Geçmişteki başarısızlıklarımız uzak görünür, neredeyse unutulur ve kendimizi yeni biri gibi hissederek gelecek hakkında daha iyimser oluruz.

Dolayısıyla, değişimin eşiğinde dururken, yeni başlangıçları bir sıçrama tahtası olarak kullanabiliriz; bu bize değişimi kucaklama konusunda gereken motivasyonu ve cesareti sağlar.
Örneğin yeni yıl veya herhangi bir pazartesi gibi takvim günleri ya da hayatınızdaki önemli dönüm noktaları.
Bunlara örnek olarak iş değiştirme, farklı bir şehre taşınma, evlenme vs. gibi olayları gösterebiliriz.

# Dürtüsellik
İnsan doğası gereği, anlık haz veren aktiviteleri (örneğin fast food yemek) uzun vadede yararımıza olanlara (örneğin spor salonuna gitmek) tercih ederiz.
Buna "şimdiki zaman ön yargısı" denir.

"Dürtüsellik" olarak da bilinen şimdiki zaman ön yargısı, anında tatmin olmayı tercih etme eğilimidir.
Ancak daha büyük, uzun vadeli ödüller yerine cazibeye kapılmak, değişimin önünde tehlikeli bir engeldir.

Bu noktada aslında çözüm basittir: arzu edilen görevleri, aktiviteleri, anında tatmin edici olacak şekilde yeniden tasarlayınca, onları yapmak daha cazip hale gelecektir.
Hedef peşinde koşmaya, "bir eğlence unsuru" eklenerek anında tatmin edici hale getirildiğinde, mevcut önyargının üstesinden gelinebilir.

Dürtüselliğin üstesinden gelmenin yollarından biri de "alışkanlık birleştirme"dir.
Yapılan bir çalışmada, katılımcılar egzersiz yapmaya teşvik edilmiş ve daha sonra iki gruba ayrılmıştır.
İlk gruba, sadece egzersiz yaparken dinleyebilecekleri Açlık Oyunları veya Da Vinci Şifresi gibi ilgi çekici romanlar içeren tablet bilgisayarlar verilir.
Diğer gruba ise çalışmanın başında hediye çekleri verilir.
Birkaç haftanın sonunda, egzersiz yaparken roman dinleyenlerin, hediye çeki alan gruba kıyasla %55 daha fazla egzersiz yaptığı saptanır.

**Bu çalışma şunu gösteriyor:**
Eğer saatlerce hareketsiz biçimde TV izleme alışkanlığınız varsa, alışkanlık birleştirme işinize epey yarayabilir.
Alışkanlık birleştirme sayesinde, değerli ve faydalı bir faaliyeti (egzersiz gibi) sürdürürken kendinize yasak bir zevk (TV izlemek gibi) için izin verebilirsiniz.

# Erteleme
Şimdiki zaman ön yargımız sadece anlık hazlara öncelik vermemize neden olmaz.
Aynı zamanda, uzun vadede bizi hedefe götürecek adımlar olsalar bile daha az keyif veren görevleri ertelememize neden olur.
Bu soruna etkili bir çözüm, bu döngüyü bozan kısıtlamalar yani "taahhüt araçları" yaratmaktır.
Daha büyük bir hedefe hizmet etmek için kendi özgürlüğünüzü azaltan bir şey yaptığınızda, bir taahhüt aracı kullanmış olursunuz.
Örneğin, patronunuza bir raporu belirli bir tarihe kadar bitireceğinizi söylemek, o işi yapmak için bir taahhüt aracıdır.
Eski tip bir kumbara, yani içindeki paraya erişmek istediğinizde kırarak açmanız gereken seramik türden bir kumbara, birikimlerinizi zamansız kullanmanızı biraz daha zorlaştıran bir taahhüt aracıdır.

Mutfağınızı küçük tabaklarla donatmak, daha küçük porsiyonlar yemenize yardımcı olacak bir taahhüt aracıdır.
Sosyal medya kullanımınıza günlük sınır koymanızı sağlayan uygulama kullanmak, teknoloji bağımlılığınızı azaltmayı amaçlayan bir taahhüt aracıdır.

Bu taahhüt araçlarının amacı, kişinin kendisini belirli bir hareket tarzına bağlayarak seçilen yoldan sapmayı daha zor hale getirmektir.

Bu kavramın kökleri davranışsal ekonomik ve psikolojiye dayanır ve bu araçlar, davranışsal değişikliklere ulaşmada çok büyük bir başarı olasılığına sahiptir.

# Unutkanlık
Bazen tamamlamak istediğimiz bir işi sadece unuttuğumuz için bitiremeyiz.
Günümüzün koşturmacalı dünyasında, birçok görevi aynı anda yapmaya çalıştığımız için unutkan olmak çok normal ve yaygındır.
Ama unutkanlık, hedefe giden yolda önümüze çıkan engellerin en basit aşılabilir olanıdır.

Bir görevi veya randevuyu unutmamak için alınabilecek en basit aksiyon hatırlatıcılardır.
Örneğin hatırlatıcıyı takvime yazmak, not kağıdıyla buzdolabının üzerine yapıştırmak ya da alarm kurmak unutkanlığı aşarak görevi tamamlamaya yardımcı olabilir.

Unutkanlığın üstesinden gelmenin bir başka yolu da yapılacaklar listesidir.
Tüm görevlerin bir arada bulunduğu bir listeye sahip olmak performansınızı önemli ölçüde artırır.
Bunun için sadece günlük yapılacaklar listelerinizi yazacağınız bir not defteri edinebilirsiniz.
Tarihli veya tarihsiz ajandaları birkaç bölüme bölebilir; ev, iş, sağlık, sosyalleşme gibi konu başlıkları altında günlük listelerinizi hazırlayabilir, görevi tamamladıktan sonra da üzerine bir çizik atabilirsiniz.

Daha az bilinen bir taktik de işarete dayalı bir plan oluşturmaktır.
Bu planlar, bir eylemi bir işaretle ilişkilendirir ve "şu olduğunda şunu yapacağım" şeklinde tanımlanabilir.

İpuçları, belirli bir zamanda veya konumda karşılaşmayı beklediğiniz ve hafızanızı tetikleyecek herhangi bir nesne ya da olay olabilir.
Örneğin, "zam aldığımda  sigorta planımı değiştireceğim" veya "sabah kedimin mamasını verdikten sonra kumunu temizleyeceğim" gibi eylem planları olabilir.

*İpucu ne kadar ayırt edici olursa, hatırlamayı tetikleme olasılığı da o kadar artar.*

Daha somut hedefler için de en basitinden, planlama yolunu izleyebilirsiniz.
Hedefinizi adımlara bölerek planlamak, o hedefi küçük parçalara ayırmanıza yardımcı olur, sizi o anda ne yapacağınızı düşünme baskısından kurtarır ve hedefinize olan bağlılığınızı artırır.

# Tembellik
Tembellik, ya da en az zorluk çıkaran yolu takip etme eğilimi, değişimin önündeki bir başka büyük engeldir.
Tembellik, motivasyon eksikliği ile bağlantılıdır.
İnsanlar kendilerini tembel hissettiklerinde, değişim yolculuğuna çıkmak için gereken enerjiyi veya hevesi bulmakta zorlanırlar.
Bu motivasyon eksikliği tüm süreci durdurabilir.

Hayatımızda değişiklik yapmak veya yeni bir alışkanlık edinmek, genellikle zorluklarla yüzleşmeyi ve kişinin konfor alanından çıkmasını gerektirir.
Tembellik, rahatsızlıktan kaçınma arzusunu güçlendirerek tüm bu değişim sürecini sekteye uğratır.

Tembelliğin üstesinden gelmek için öncelikle çok basit bazı alışkanlıklar edinmeniz gerekebilir.
Bu alışkanlıklara, elektronik vihazların "fabrika ayarları" gibi bakabilirsiniz.
Alışkanlıklar, ***davranışlarımızın fabrika ayarlarıdır.*** Yani fabrika ayarlarınız iyi olursa, alışkanlıklarınız da iyi olacaktır.

Tembellikle mücadelede en güçlü silahlardan biri, sağlam alışkanlıklar inşa etmektir.
Ancak aşırı katı bir düzen, alışkanlık kazanma sürecinin önünde bir engel teşkil eder.
Rutinlerinize bir miktar esneklik katmak, kendiliğinden işleyen bir düzeni daha verimli hale getirebilir.

Mesela, belirli bir egzersiz zamanınız var ve bu seferlik onu kaçırdıysanız, gün içinde uygun bir zamanda egzersizinizi tamamlamak önemlidir.
"Bugünü atlattım" düşüncesiyle hareket etmek, yeni alışkanlıklar edinme çabanızı baltalar ve tembelliğinizi pekiştirir.

Dolayısıyla, esnek olmak ve kaçırılan fırsatları telafi etmek, alışkanlık geliştirme sürecinde tembelliğin üstesinden gelmenin anahtarlarındandır.

# Güvensizlik
Kendine güvenmemek veya kendinden şüphe duymak, insanları bir hedef belirlemekten veya bu hedefe ulaşmak için adımlar atmaktan alıkoyar.

Hepimizin hata yapabileceğini ve zaman zaman tökezleyebileceğimizi aklınızdan çıkarmayın.

Beklentileriniz, hayatınızı ve gerçekliğinizi şekillendirir.
Bu yüzden kendinize güvenin ve etrafınızı size aynı olumlu sinyalleri gönderen akıl hocalarıyla çevreleyin.

İddialı hedefler koyduğunuz zaman (örneğin haftanın her günü egzersiz yapmak veya bir ay boyunca şeker tüketmemek gibi), süreç boyunca bir veya iki defa tökezleme hakkını kendinize tanıyın.
Egzersizinizi bir gün kaçırdıysanız üzülmeyin, kendinize olan güveninizi zedelemeyin ve ertesi gün kaldığınız yerden devam edin.

Hayat kaçınılmaz aksılıklerle doludur.
Elinizden gelenin en iyisini yapın ve düştüğünüz zaman kalkıp kaldığınız yerden devam edin.

*Her daim, sizi başarılı hissettiren kişisel deneyimlerinize odaklanın.*

# Farklılık
Genellikle başka insanların yaptıklarını takip etme baskısı hissederiz çünkü uyumlu görünmek isteriz veya onların bizim bilmediğimiz bir şeyi bildiklerini varsayarız.
Yine, etrafınızı doğru insanlarla çevreleyerek ve etkili sosyal stratejileri uygulayarak bu eğilimi lehinize çevirebilir, kendinizi ve hatta başkalarını doğru yöne yönlendirebilirsiniz.

Kararlarımız veya davranışlarımız, yakın çevremizdeki kişilerin normlarından büyük ölçüde etkilenir, bu nedenle büyük hedeflere ulaşmayı umduğunuzda, bizimle benzer hedeflere sahip iyi bir arkadaş grubuna sahip olmak önemlidir.
Burada benzer hedef, sizinle illa aynı kariyeri çizmek isteyen veya aynı sportif başarıları hedefleyen kişiler demek değildir.

Ancak kendi start-up şirketinizi kurmak için gece gündüz çalışmak zorunda kaldığınız dönemde, kariyer hedefi olmayan ve her gece partileyen bir arkadaş grubuyla takılırsanız kısa bir süre içinde hayallerinizle vedalaşacağınızdan emin olabilirsiniz.

Başkalarıyla ne kadar yakınsanız ve onların durumu sizin durumunuza ne kadar benziyorsa, onların davranışlarından etkilenme olasılığınız o kadar artar.

*Ancak çevrenizdeki insanlar sizden ne kadar farklıysa, zamanla onlara benzemeye yatkın olursunuz.*

# Son
Davranışlarını başarılı bir şekilde dğeiştirmek, istikrarlı ve net bir eylem planı gerektirir.
Kökten değişim genelde birçok olumlu sonucu beraberinde getirir.
Bu yüzden de değişim ne hızlı ne de kolay bir süreçtir.

Milkman, davranışlarımızı kökten değiştirebilmek için karşımıza çıkan her bir engele farklı yaklaşmamız gerektiğini, bir başka deyişle galibiyete ulaşmak için her bir rakibe farklı taktik uygulamamız gerektiğinin altını çiziyor.

Yol üstünde bizi bekleyen her engeli tek tip stratejilerle alt etmenin imkansız olduğunu vurgulayan yazar, oyunu kuralına göre oynadığımız sürece istediğimiz değişime ulaşmanın zor olmadığını belirtiyor.

En temel engeller olan *Başlamamak, Dürtüsellik, Erteleme, Unutkanlık, Tembellik, Güvensizlik* ve *Farklılık* konularına farklı yaklaşarak onları berteraf edebilir ve değişime giden yolda başarıya ulaşabilirsiniz.

