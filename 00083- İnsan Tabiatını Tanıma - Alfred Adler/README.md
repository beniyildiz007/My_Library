Günümüzde insanların birbirinden tamamen ayrı yaşaması nedeniyle insan doğasını tanıma konusunda yeterli bilgi sahibi değiliz.
Çocukluk yıllarımızdan bu yana insanlıkla pek az etkileşim kurmaktayız.
Aile, bizi diğer insanlardan ayırmaktadır.
Başka insanlarla yeterli derecede ilişki kuramamamızdan kaynaklı olarak onlara düşman oluyor ve sürekli olarak farkında olmadığımız hatalı yargılarda bulunuyoruz.
Çünkü insan doğasını yeterince tanımıyoruz.
İnsanlar birbirlerini fark etmeden, birbirleriyle ilişki kurmadan yaşıyorlar ve bu nedenle birbirlerine yabancılaşıyorlar.

Başkalarını anlamak, sosyal ilişkilerin en önemli yerindedir.
İnsanlar, insan doğasını daha iyi tanısaydı insanların birlikte yaşamaları daha olanaklı hale gelirdi.
Daha iyi geçinir ve daha yakın ilişkiler kurabilirlerdi.
Bu da sosyal ilişkilerin bozulmasını ve hayal kırıklığına uğramalarını engelleyen bir etken olurdu.
Uyumsuzlukların birbirimizi anlamadığımızda ortaya çıktığı bir gerçektir.

Bir hastanın çocukluğuyla ilgili anılarını işittiğimiz ve bu anıları nasıl yorumlayacağımızı bildiğimiz zaman, onun yetişkinliğindeki karakterinin kalıplarını yeniden kurabiliriz.
Bir insan, çocukluğundaki davranış kalıplarından sadece büyük bir güçlük ile ayrılabilir.
Her ne kadar yetişkinlik hayatında kendini farklı durumların içinde bulsa da insanların pek azı çocukluğundaki davranış kalıbını değiştirmeyi başarabilmiştir.
İnsan gerek çocukluğunda, gerekse yetişkinliğinde aynı etkinlik çizgisinde kalır.
Eğer davranış kalıplarını değiştirmek istiyorsak, çocukluk yaşantıları üzerine odaklanmamız şarttır.

İnsanlar kendini tanımak ve değiştirmek konusunda oldukça zorlanır.
Bir insanı değiştirebilmek kolay değildir.
İyimserlik ve sabır gerektirir.
Ayrıca değiştirme işi öyle yapılmalıdır ki, kişi tarafından haklı görülebilsin.
Gerektiği gibi yapılmamış ve kötü bir şekilde sunulmuş bir yemeği bir insanın yemek istemeyeceği gibi, eğer böyle davranılmamış olsaydı o yemeği lezzetli bulabileceği konusunda bağlantı kurabilmek güç değildir.

İnsanı tanımak için, yalnızca başka insanlar ile ilişki kurmak da yeterli değildir.
Birtakım deneyimler edinmiş olmak gerekir.
Hayatın zorluklarını yenebilmiş, kötü tecrübelerden dersler çıkarabilmiş ve bu deneyimler sayesinde kendisini yükseltmiş insan, hayatın iyi ve kötü yanlarını anlamış olur.

# Çocuk ve Toplum
Karakterin oluşumu, hayatın ilk yıllarında başlar.
Bazı çocuklar gitgide daha güçlü olacak şekilde gelişerek kendilerini başaklarına kabul ettirecek cesur bir yol seçerler.
Bazı çocuklar ise kendi zayıflıkları üzerinde ilerlerler ve bu zayıflıklarını çeşitli şekillerde göstermeye çalışırlar.
Her tip, ancak çevre ile olan ilişkisini kavradığımız zaman anlam kazanır.
Herhangi bir çocuğun davranışında, çevrenin etkisini bulmak mümkündür.

Eğitilebilir olmanın temeli, çocuğun zayıflığını gidermek için gösterdiği çabada saklıdır.
Her çocuğun içinde bulunduğu durum farklıdır.
Bazen çocuğa düşmanca davranan ve çevresindeki insanları onun düşmanıymış gibi gösteren bir çevre ile karşılaşırız.
Çocuk buna çok maruz kaldığında ileriki yıllarında tüm dünya gerçekten ona düşmanmış gibi hareket eder ve önüne geçilmediği sürece bu izler giderek artar.

Ruhun gelişimi sırasında çocuğun karşılaşmış olduğu engeller genellikle sosyal duygusunun gelişimini durdurmaktadır.
Bu engelleri ekonomik ve sosyal şartlar, aile içerisindeki anormal ilişkiler ve çocuğun organlarındaki kusurlar olarak örneklendirebiliriz.
Uygarlığımız sağlığa ve tam gelişmiş organların yeterliliğine dayanır.
Bu nedenle, önemli organ kusurları bulunan bir çocuk, karşılaştığı sorunları çözmekte yetersiz kalabilir.

# Sevme İçgüdülerinin Oluşması
Sevginin sınırları ilk çocukluk yıllarında ortaya çıkar ve ailenin davranışları çocuğun ileriki hayatı için büyük bir öneme sahiptir.
Anne babaların çocuklarına gösterdiği sevgi uygun derecede olmadığı zaman, çocuk bazı güçlüklerle karşı karşıya bırakılır.
Bu güçlükler, çocuğun gelişimini tehlikeye atar.
Çocuk sevginin ne demek olduğunu bilmediği ve öğrenmediği için, sevgiden gerektiği şekilde yararlanma olanağı bulamaz.
Sevme içgüdüleri hiçbir zaman gelişemez.
Sevgi duygusunun yeterince gelişmediği bir ailede yetişen bir çocuğun, herhangi bir şekilde sevgi göstermesini sağlamak güç bir iş olacaktır.
Yaşamdaki tavrı daima sevgiden kaçmak ve uzaklaşmak şeklinde olacaktır.
Sevgiyi kendilerini küçülten bir şey olarak algılayıp ona savaş açarlar.

İlk çocukluk günlerinden başlayarak her insanın biriktirmiş olduğu izlenimlerin, o insanın hayatı süresince takınmış olduğu tavrı etkilediği ortaya konmuştur.
Çocuklar büyüdükçe davranış kalıpları ortaya çıkar.
Bu oluşan kalıp değişmez.
Çocuğun ruhsal faaliyeti, gittikçe sosyal ilişkilerden etkilenmeye başlar.
İnsanı sosyal bir varlık olarak ele almak zorunda olduğumuzu anlamamız, incelemelerin temel bir sonucudur.
Bir kere bunu anlayabildik mi, insan davranışlarını anlama konusunda önemli bir yere ulaşmış oluruz.

# Aşağılık Duygusu ve Kendini Kabul Ettirme Çabası
Kendini gösterme ve anne babanın dikkatini çekme eğilimi, yaşamın ilk günlerinde kendisini göstermektedir.
Her çocuk, yetişkinlerle dolu bir çevrede büyüdüğü için kendisini zayıf, küçük ve işe yaramaz hissetmeye eğilimlidir.
Yapabileceğini düşündüğümüz kolay şeyleri bile hatasız ve becerikli bir şekilde yapabileceğine güvenmez.
Çocuk eğitimi hatalarından biri de buradadır.
Çocuktan yapabileceğinden çok şey istendiğinde, küçüklüklerini ve çaresizliklerini yüzlerine vurmuş oluruz.
Anne babaların meydana getirmiş olduğu bu çeşit bir aşağılık duygusu, bazı farklı durumlar ile de arttırılabilir.
Örneğin çocukları ciddiye almamak.
Bu durumda çocuk kendini hiçbir hakkı olmayan, önemsiz biri gibi görür.
Çocukların çoğu, başkalarının onunla alay edeceği korkusuyla büyür.
Çocuk ile alay etmek, ağır bir suçtur.
Bunun etkileri çocuğun ruhunda izler bırakır, yetişkinliğindeki alışkanlık ve hareketlerini belirler.
Çocukken kendisiyle durmadan alay edilen bir çocuk, yetişkinliğinde yine gülünç bir duruma düşme korkusundan kendisini kurtaramaz.

Bazı çocukların içerisinde yaşadıkları çevrede saygınlıklarını sağlamak için gösterdikleri aşırı bir güçlü olma çabası, onları çok zaman geçmeden gündelik işlere ve görevlerine karşı koyan bir tavır takınmaya iter.
Takınmış olduğu tavır yalnızca çevresi için değil, kendisi için de rahatsız edici bir hale bürünür.

Eğitim, çocuk üzerinde belirli etkilerde bulunur: çocuğun güvensizliğini gidermek, ona yaşamı öğretmek, bir anlayış kazandırmak, sosyal duyguyu öğretmek...
Tüm bu önlemler, kaynağı ne olursa olsun yetişmekte olan çocuğu aşağılık duygusundan ve güvensizliğinden kurtaracak araçlar olarak rol oynarlar.

# Bilinçdışı Alan
Bilinçdışı alan, ruhsal hayatta rol oynayan önemli bir etkendir.
Bir insanın davranış kalıbını o insanın bilinçdışında arayarak bulabiliriz.
Bilinçli hayat içerisinde bu davranış kalıbının sadece yankısına veya ters görüntüsüne rastlayabiliriz.

İnsanları ikiye ayırabiliriz: bilinçdışı hayatları hakkında ortalama bir insandan daha çok şey bilenler ve daha az şey bilenler.
İkinci tipten olan insan küçük bir faaliyet üzerine dikkkatini toplayabilirken ilk tipten olan insan çok yönlü bir alanla ilgilenir.
İnsanlar farkında olmadan, kendi içlerinde durmadan faaliyet gösteren güçler geliştirirler.
Bu güçler, bilinçdışında gizlenir ve hayatlarını etkiler.
Bu bilgiden şunu çıkarabiliriz ki, bir insan hakkında bir yargıda bulunurken yalnızca onun bilinçli hareketlerini göz önünde tutmamalıyız.
Çoğu zaman bilinçli olarak fark etmediği davranış ve düşüncelerindeki küçük ayrıntılar, onun gerçek kişiliğini tanımada bize önemli ipuçları verecektir.

# Yetenek Testleri
Bir insanı değerlendirmemizi mümkün kılan ruhsal olaylar arasında, o insanın düşünce güçleri vardır.
Bir insanın kendisi hakkında düşündüğü ve söylediği şeyler büyük bir önem taşır.
Bir insan hakkında doğru bir yargı vermek istiyorsak düşünce ve konuşmayı, inceleme alanından dışarda tutmamız gerekir.

"Yetenek" yani yargılar verebilme konusundaki özel güç ya da yeti dediğimiz şey, birçok gözlem ve testlere tabii tutulmuştur.
Bu testler arasında zeka testleri herkesçe bilinmektedir.
Bunlara aynı zamanda yetenek testleri de denir.
Bu testin keşfi deneysel psikologlar için hayli gurur kaynağı olsa da, hiçbir işe yaramadıkları ortaya çıkmıştır.

Bugüne gelinceye kadar yetenek testlerinden pek bir şey elde edilmemiştir.
Berlin ve Hamburg'da uygulanan testlerde en yetenekli çıkan çocukların gelecek yıllarda başarı gösteremedikleri çok açık bir şekilde ortaya çıkmıştır.
Bu olay, zeka testinden elde edilen sonuçlarla bir çocuğun gelecekte sağlıklı bir şekilde gelişip gelişmeyeceğini kesin olarak söyleyemeyeceğimizi göstermektedir.
Bireysel Psikoloji alanındaki deneyler ise, daha iyi sonuçlar vermektedir çünkü belli bir gelişmenin temelinde bulunan olumlu etkenlerin anlaşılmasını kolaylaştırmaktadır.
Bireysel psikolojinin dayandığı ilke, çocuğun düşünce ve yargı güçlerini ruhsal yapısından ayırmamak ve başka ruhsal olaylarla bağlantılı hale getirecek şekilde görmektir.

# Cinsiyet Ayrımı ve İş Bölümü
Her insanın toplum hayatına katkıda bulunma gibi sorumlulukları vardır.
Kendi payına düşeni yapmalı, topluluk hayatının değerini bilmelidir.
Bunları yapmayan insanlar bencil, hain, başkalarının canını sıkan insanlar olarak görülür.
İnsanlar, toplumda bulunması gereken yerlere uymadıklarında ve adapte olmayı reddettiklerinde, işbölümünü bozarlar.
Bir insanın değeri, başka insanlara karşı tavrı ve topluluk hayatı için işbölümüne yaptığı katkı ile ölçülür.
Bir insanın topluluk hayatını onaylaması, onu diğerleri için önemli bir kişi olarak gösterir ve topluluk içindeki bireyleri birbirine bağlayan zincirin bir halkası olmasını sağlar.

İnsan türü kadın ve erkek olarak iki cinse ayrılmıştır.
Bu da başka türlü bir işbölümüne yol açmaktadır.
Kadın ve erkeğin fiziki yapısı dolayısıyla yapabileceği işler bazı noktada birbirinden ayrılır.
Bu sayede kadın da erkek de kendilerine en uygun iş imkanlarına kavuşmuş olur.
Beden ve ruh güçleri kötü bir amaca sapmadıkça, böyle bir işbölümünün anlamsız olduğu söylenemez.

# Karakterin Gelişmesi Bakımından Sosyal Duygunun Önemi
Güçlü olma çabası ve sosyal duygu, karakterin gelişmesinde büyük rol oynar.
Sosyal duygu, aşağılık duygusundan ve bu duyguyu telafi etme amacı güden güçlü olma çabasından etkilenir.
Hayatta huzura ve mutluluğa ulaşabilmek için ruhsal hayatımız, aşağılık duygusu ortaya çıktığı andan itibaren telafi olanakları arar.
Önemli bir kişi olma isteğinin yanı sıra, bu da çocuğun ilk ruhsal eğilimlerinde, özellikle başkalarıyla ilişki kurma ve sevilme isteğindek endini gösterir.

Bireyin sosyal duygusunun gelişme düzeyi, evrensel olan insani değerlerin en önemli kriterlerindendir.
Sosyal duygunun derecesi, bir insanın her faaliyetinde kendisini gösterir: dış görünüşünde, insanlara bakışında, el sıkma veya konuşma biçiminde...
Bazen bir insanın davranışlarından bilinçdışı öyle kapsamlı sonuçlar çıkarır ki, kendi tavrımız genellikle bu sonuçlara bağlı olur.

Bir örneği inceleyelim: *Bir genç adam, bir gün birkaç arkadaşıyla denizde yüzerek bir adaya çıkmıştır.
Bu sırada arkadaşlarından bir tanesi bir kayanın ucundan dengesini kaybederek denize düşmüştür.
Bu genç adam da eğilmiş ve büyük bir merakla arkadaşının düşüşünü izlemiştir.
Daha sonra bu olay üzerine düşündüğü zaman, yaptıklarında bir tuhaflık görmemiştir.
Düşen arkadaşı, başkaları tarafından boğulmaktan kurtarılmıştır.*
Bu hikaye üzerinde bir değerlendirme yapacak olursak, genç adamın sosyal duygusunun pek az olduğunu söyleyebiliriz.
Bu varsayımın başka olgularla desteklenmesi, sonucu kesinleştirmek için gereklidir.
Bir insanın karakterini değerlendirmek için, o insanın çevresini ve içinde bulunduğu şartları bilmemiz gerekir.
Tek bir olaydan yola çıkıp bir karakter değerlendirmesi yaparsak, ister istemez hatalı sonuçlara varmış oluruz.

# Kıskançlık
Kıskançlık denilince akla yalnızca sevgi ilişkileri değil, her türlü insani ilişki gelmelidir.
Hayatlarının ilk çağlarında birbirlerini geçmeye çalışan çocuklarda, kıskançlığın geliştiğini böyle gözlemliyoruz.
Bu çocuklar aynı zamanda hırs gibi bir özelliği de geliştirirler.
Hırsın kardeşi olan ve hayat boyu sürebilen bir karakter özelliği olarak karşımıza çıkan kıskançlık, ihmal edilmiş olma duygusundan ya da başkalarından farklı tutulduğunu hissetmekten doğar.

Kıskançlık, anne babanın daha çok dikkat etmesini gerektiren bir durumdur.
Aileye yeni bir kardeş geldiğinde, büyük çocuğun kendi pabucunun dama atıldığını hissetmesi ve kıskançlık duyması hemen hemen evrensel olarak ortaya çıkan bir olaydır.
Küçük kardeşleri gelmeden önce anne babadan sıcak bir sevgi gören çocuklar, kardeş geldikten sonra bölünen sevgi nedeniyle afallarlar.
Bu konuda gerekli araştırmalar yapılmalı veya bir profesyonel ile görüşülmelidir.

Çok çeşit kıskançlık vardır: başkalarına güvenmeme ve onlara pusu kurma, başkalarını eleştiren bir tavır takınma, sürekli bir ihmal edilmiş olma korkusu duyma, kendi kendini yiyip bitirme, şiddetli bir inatçılık gibi belirtilerle ortaya çıkabilir.
Başka birine birtakım davranış kuralları koymak, kıskançlığın en başvurulan şeklidir.
Kıskançlık aynı zamanda başkasını aşağıda görmek ve küçümsemek gibi bir amaca da hizmet ediyor olabilir.

***Kıskançlık, güçlü olmak için gösterilen çabanın çok belirgin bir şeklidir.***
