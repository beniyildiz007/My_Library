Bilinmesi gereken temel mantık, insanın beyninin bir kütüphane olduğudur.
Bu kütüphaneye bilgileri yani kitapları rastgele bir şekilde atarsak onları yeniden bulmanız imkânsız hale gelir.
Fakat bu kitapların diziminde belli başlı kurallar, aralarında bağlantılar ve yönlendiriciler kullanırsak istediğimiz kitaba yani bilgiye rahat bir şekilde ulaşırız.
Ezber yaparken de kullanılacak yöntem budur.
Bilgileri sistemli ve bağlantılı hale getirerek beyinde daha kolay ulaşılabilir kılmak ezber yeteneğini güçlendirmenin en temel mantığıdır.

Dünya üzerindeki 100 insandan 90'ı Güneş sistemindeki gezegenleri ve sırasını eğitim öğretim hayatında ezberlemiştir.
Fakat bu 90 kişinin sadece 5 tanesi gezegenleri ve sırasını sayabilir.
Çünkü bu gezegenler öğrenilirken herhangi bir mantık ve bağlantı kurulmadan sadece isimleri üzerinden tekrara dayalı ezberler yapılmıştır.
Bu şekilde ezberlenen bir bilginin kalıcı olması beklenemez.
Eğer ki bu gezegenler kişilerin kendi zihinlerinde kuracakları nesnel veya öznek birtakım hikayeler, kurgular ve zincirlemeler yoluyla ezberlenseydi bugün o 90 kişinin tamamına yakını gezegenlerin isimlerini biliyor olacaktı.
Bilgilerin daha kalıcı olabilmesi için öğrenilen durumlar beyinde öznel bağlantılar ile tutulmalıdır.
Çünkü kişiler kendi kurdukları bağlantıları tekrar hatırlamakta zorluk çekmezler ve bağlantılar birbirini peş peşe takip edebileceği için uzun süreli ve kalıcı ezberler yapılabilir.
Şunu da belirtmek gerekir ki eğer nesnel bir bağlantı ilgi çekici kolay hatırlatıcı şekilde kurulmuşsa o nesnel bağlantıda en az öznel bağlantılar kadar etkilidir.

# Hafıza teknikleri insanlığın eski zamanlarından beri kullanılmaktadır
Teknolojinin gelişmesi ile beraber insan beyninin gücünün ortaya çıktığı bir gerçektir.
Fakat teknolojinin bu kadar ilerlemesinden çok daha önceki zamanlarda bile hafıza teknikleri ile beyin gücünün keşfi gerçekleştiriliyordu.
Bunu en iyi yapan kişiler ise Antik Yunan'daki düşünürler ve bürokratlardı.
Bu kişiler hafıza için üç önemli kavramdan bahsediyorlardı.
Bu kavramlardan birincisi çağrışımdır.
Bir kelime akla geldiğinde onu çağrıştıran her şey akla getirilmelidir.
İkinci kavram olan imaj kavramında ise o kelimenin zihinde güzel ve duyulara hitap eden bir imaja sahip olmasının gereği vurgulanmıştır.
Üçüncü kavram ise konumdur.
Ezberlenecek kelimenin özel bir konumu olması gerekir.
Antik Yunan'da kullanılan hafıza yöntemlerinden biri de yerleşim -loci- tekniğidir.
Bu tekniği kullanan bürokratlar konuşma yapacakları amfilerdeki sütunları, yapacakları konuşmanın ana başlıklarıyla ilişkilendirirlerdi.
Bu sayede sütunlara bakarak yapacakları konuşmaları hazırlar ve bir kağıttan okumadan halkı etkileyici bir konuşma yapabilirlerdi.

Günümüzde hafıza tekniklerini en sonunda kullanan yöntem, Ana Sistem tekniğidir.
17. yüzyılda ortaya konulan bu yöntemle sayılar harflere, harfler de sayılara dönüştürülerek bir ezber sistemi yaratılmıştır.
18. Bu teknik sayesinde uzun numaralar sayılarla yazılmış, özel şifreli metinler gibi pek çok şey rahatça ezberlenebilir.
19. Ana sisteme ek olarak kişinin kendi zihni ve yaratıcılığı da ezberleme sürecine dahil edilmelidir.
20. Öncelikli olarak Ana Sistem'deki harfleri ve onların karşılığı olan sayıları öğrenen kişi ardından bu sisteme ek olarak kendi zihninde kurabileceği öznel bağlantılar yoluyla ezberler yaparak kendi zihnini son derece yüksek performans sergileyen bir yapı haline getirebilir.

# Sürece katılan duyu organı sayısı arttıkça yapılan ezberler kolaylaşır
Yüzyıllardan beri hafıza ile ilgili pek çok teknik ortaya koyulmuştur.
Bu teknikleri teker teker incelemek, her birini ayrıca öğrenmeye ve ezberlemeye çalışmak mümkün olsa da gerekli değildir.
Çünkü tekniklerin temelinde var olan mantık aynıdır.
Daha önce de bahsedildiği gibi hafızayı güçlendirmede temel mantık; bilgileri bağlantılar ve sistemler yoluyla öğrenmektir.
Sistemleri yapmak ve takip etmek kişilerin kendi zihinlerinde kendi geçmişleriyle ve kendi yaratıcılık seviyeleri ile olur.
Hafıza ve ezber yeteneğini arttırabilmek ve daha çok bilgiyi öğrenip ezberleyebilmek için bilgiler duyu organları kullanılarak öğrenebilir.
Sürecin içerisine ne kadar çok duyu organı katılırsa öğrenilen kavramların sayısı o kadar artar.
Sadece görme duyusuyla 200 kelime ezberleyebilen birisi görme duygusunun yanına tat alma duyusunu da katarsa ezberleyebileceği şeylerin sayısı bine ulaşır.
Çünkü ezber hem duyuların kendileriyle hem de duyuların birbirleri arasındaki bağlantılar ile olur.
Bu nedenle ne kadar çok duyu o kadar çok bağlantı demektir ve ne kadar çok bağlantı sağlanırsa o kadar çok ezber gerçekleştirilebilir.

Okuduğu kitapların tamamını ezberleyen kişiler kendi sistemlerini başarı ile yaratıp uygulamaya koyaiblen kişilerdir.
Bu kişiler büyücü, hokkabaz veya üst düzey yeteneklere sahip bir tanrı elçisi değildir.
Onların sıradan insanlardan tek farkı bilgiler arasında kurdukları bağlantılar ve bu bağlantıları sağladıkları yöntemlerdir.
Kimisi ezber yaparken evindeki eşyalarla ilişkilendirmiş, kimisi ailesindeki kişilerle, kimisi ise ezberleyeceği şeyleri kıyafetleri ile ilişkilendirmiştir.
Yapılan bu ezber yöntemleri bireysel olduğu için göz ardı edilse de öznel bağlantılarla ortaya koyuldukları için yaratıcıları olan kişilere sağladıkları katkı oldukça fazladır.

# Kelimelerin değil durumların öğrenilmesi için egzersizler yapılmalıdır
Ezber yeteneğini geliştirirken yapılması gereken ilk şey belli yöntemler bulmaktır.
Bu yöntemlere karar verildikten sonra kişiler kendi zihinlerinde kuracakları öznel bağlantılarla öğrenme ve ezberleme sürecini başlatırlar.
Artık plan, program ve yol bellidir.
Sıradaki aşama ise tekrarlar ve denemelerden oluşur.
Öğrenmek, ezberlemek ve bilgilerin kalıcılığını sağlamak için tekrar gerekir.
Fakat yapılan bu tekrar ezberlenecek olan şeylerin sadece isimlerinin tekrar tekrar okunmasından ibaret değildir.
Yine gezegenler örneğinden devam edecek olursak öğrencilik hayatlarında bu gezgenlerin isimlerini öğrenmeye çalışarak sınav sürecinden başarılı olarak geçmek isteyen kişiler, gezgenlerin simlerini sınav öncesi tekrar tekrar söyleyerek ve içlerinden sıralayarak ezberlemeye çalışmışlardır.
Bu ismi sürekli söyleyerek tekrar etme yöntemi bir gün sonraki veya bir hafta sornaki sınav için işe yarar ve kullanışlı bir yöntem olabilir fakat gerçekten ezberlenmesi gereken ve uzun yıllar boyunca hatırlanması gereken bilgiler bu yöntemle ezberlenemez.
Çünkü bu bilgilerin insan zihninde yer etmesinin sebebi sağlıklı bağlantılar değil peş peşe yapılmış olan tekrarlardır.

Ezberleme süreci için tekrarlar mutlaka gereklidir fakat bu tekrarları yaparken bağlantılar ve sistemler göz ardı edilmemelidir.
Bu süreçte tekrarlar için ve zihin kapasitesini geliştirmek için bazı egzersizler yapılabilir.
Örneğin sevilen şarkıcıların albümündeki şarkıların ezberlenmesi veya Rönesans şaır ve yazarlarının isimlerinin ve doğum tarihlerinin ezberlenmesi kişiye hem kendi bağlantılarını oluşturma yolunu öğretecek hem de zihnini egzersizlerle diri ve çalışır bir halde tutacaktır.
Özetle her insanın harika bir hafıza potansiyeli olsa da bu potansiyeli gerçekleştirebilmek için kişinin zihninin çalışma sistemini bilmesi, bu sayede de yaratıcılığı ve hayal gücünü geliştirmesi gerekir.

# Ezber yeteneği öznel olduğu için kişiler neyi daha iyi ezberlediklerini bilmelidirler
Var olan bir metni noktasına virgülüne kadar ezberleyebilmek genelde etkileyici bir durumdur.
Çoğu kişi böyle üstün bir hafızaya sahip olmak ister.
Çünkü bu hafıza yeteneği hem kişiye sosyal ortamda bir ayrıcalık tanır hem de günlük işlerinde ciddi bir rahatlama sağlar.
Hafızayı güçlendirmenin bu kadar cazip olması pek çok insanın hafızasını güçlendirmek istemesine neden olmaktadır.
Fakat bu süreçte çoğu kişi bilgisizce hareket ederek hafıza geliştirme sürecinin kolayca öğrenildiğini, bir iki tekniğin ezberlenerek bu işin altından kalkılabileceğini düşünür.
Hafızasını geliştirmek isteyen kişiler öncelikle kendilerini keşfetmelidir.
Her insan bazı şeyleri kolay hatırlarken bazı şeyleri ise çabuk unutur.
Örneğin kendinizi düşünün.
Aklınızda yer alan ve yıllardır hiç değişmeden duran, istediğiniz an ulaşabildiğiniz bazı bilgilere mutlaka sahipsinizdir.
Bu bilgileri fark ederek özelliklerini not edin.
Kafiyeli bir şiir, beyninizde görsel bir imge ile beliren bir şarkı gibi pek çok bilgi ortaya çıkacaktır.
Bu bilgileri keşfettikten sonra onları neden yıllardır hatırladığınızı ve çalıştığınız bütn sınavlardan sonra bilgilerinizin unutulmasına rağmen bu bilgilerin neden unutulmadığını görmeye çalışın.
Bu analizin sonucunda ortaya çıkacak tespitler sizin nasıl öğrendiğinizi ve neleri daha kolay hatırladığınızı ortaya koyacaktır.
Ortaya çıkan bu analiz sayesinde kendinize ait yeni bir yöntem geliştirebilirsiniz.
Aklında yer edinen bilgilerde sıkça kafiyeler olduğunu gören biri artık yeni bir şeyler ezberlemeye çalıştığında onları kafiyeler yoluyla daha kolay bir şekilde ezberleyebilir çünkü bu onun ezberleme yöntemi haline gelmiştir.

# Örnek hikayeler okunarak kişiye özgü ezber hikayeler geliştirilebilir
Ezberlemek ve hafıza güçlendirmek hokkabazlık olmasa da belli yetenekleri gerektirir.
Bu yetenekler arasında bağlantı kurmak ve hayal gücünü kuvvetli hale getirmek vardır.
Bunun için ise herkes birtakım bağlantı örnekleri görmeli ve bağlantı örneklerinden yola çıkarak kendi hayal gücüyle yeni bağlantılar kurabilmelidir.
Kitapta verilen Güneş sistemi örneğini daha kalıcı bir şekilde öğrenebilmek için bir hikaye örneği verelim.
Şu an bu özeti okurken karşınızda parlayan bir güneş olduğunu hayal edin.
Daha sonra güneşin yanında içinin sıvı metal ile dolu olduğunu gördüğünüz küçük bir termometre görün.
Bu termometre Merkür'dür.
Güneşten iyice ısınan bu termometre artık patlayacak hale geldiğinde ne olduğunu görmek için yaklaşan bir tanrıça hayal edin.
Bu tanrıçayı güzel bir şekilde süsleyin ve onun Venüs olduğunu görün. (Venüs hemen hemen bütün mitolojilerde kadınlığı ve güzelliği simgeler. Hatta Yunan Mitolojisi'nde Afrodit Venüs ile simgelenir).
Bu tanrıçanın ortalığa dağılan cıvadan bir parçayı sizin bahçenize fırlattığını hayal edin.
Fırlayan bu cıva büyük bir patlamayla bahçenize konuyor.
Bu patlama size dünyayı hatırlatsın.
Bahçenizdeki bu patlamadan sonra komşunuz kızgın bir şekilde kırmızı yüzüyle ortaya çıkıyor.
Bu kırmızı yüzlü kişi Mars'tır.
Kızgın komşunuz Mars tam size saldıracakken "J" harfi gibi dikilen devasa bir dev meydana çıkıyor ve Mars korkarak size saldırmaktan vazgeçiyor.
Bu devasa gezegen Jüpiter'dir.
Jüpiter'in üzerinde güneş sistemini ifade eden "SUN" yazılı bir tişört vardır.
Bu kelimenin baş harflerine baktığında ise Satürn Uranüs ve Neptün'ü görürsünüz.

(Pluton'u da gezegen sınıfından attılar ama o hala kalbimizdedir.
Pluton'a uzanan eller kırılsın!)

# Kişi kendini ve öğreneceği bilgiyi tanımadan verimli öğrenme gerçekleştiremez
Zihni geliştirerek ezberler yapmak sadece iş hayatını ve okul hayatını daha kolay hale getirmekle kalmayacak, aynı zamanda kişilerde daha anlamlı öğrenmeler ortaya çıkararak araştırma güdüsü meydana getirecektir.
Çünkü bilgiler daha kolay ezberlemek isteniyorsa mutlaka bu bilgiler hakkında daha fazla içerik ortaya koyularak kurulacak bağlantı yolları çeşitlendirilmelidir.
Örneğin bir önceki bölümde yapılan gezegen sıralamasında Venüs sadece bir gezegen ismi olarak bilinseydi böyle bir bağlantı kurulamazdı.
Venüs'ün bir tanrıça ismi olduğu bilinerek bu yöndey apılan bağlantı gibi Mars'ın da aynı şekilde kırmızı olduğunun bilinmesi kızgın bir komşu benzetmesi ile anlamlı bir bağlantı kurmaya yol açmıştır.
Şunu söyleyebiliriz ki anlamlı öğrenmeler ve ezberler için kişi kendini tanımalı, ilgisini çeken şeyleri ve neleri daha iyi öğrendiğini bilmelidir.
Ardından ezberlemesi gereken kavramları ve bu kavramlar arasındaki sırayı detaylı bir şekilde bilerek bağlantılar kurmalıdır.

Bu aşamalardan herhangi biri eksik gerçekleştirildiğinde öğrenme ve ezberleme süreci zorlaşır.
Kişilerin doğru ve nesnel bir şekilde bağlantılar kurabilmeleri için bu iki adımı da başarıyla gerçekleştirmeleri şarttır.
Öğrenmeler öznel olabileceği için eleştirilerden ve uygulamalardan korkmamak gerekir.
Her bireyin öğrenme tarzı bağlantıları kurabilmek için gereken bilgi birikimi ve daha önce yaşadığı deneyimlerden kaynaklanan bağlantılar farklıdır.
Bu nedenle bir kişinin kurduğu ve ürettiği hikaye diğer kişiler için bir anlam ifade etmez hatta bilgiyi daha çok karıştırarak öğrenmeleri engelleyebilir.
Bu nedenle bir önceki bölümde verilen gezegen hikayesi bir ezberleme mantığından ziyade hikaye yapımını ve bilgilerin özellikleri bilinerek bu hikayeyi daha anlamlı ve daha çeşitli kurmanın nasıl gerçekleştireceğini sağlamak amacıyla verilmiştir.

# Anlaşıldı mı?
Yaşam mücadelesinde insanların elinde iki önemli koz vardır.
Bunlardan birincisi deneyimleridir.
Kişiler daha önce yaşadıkları olaylar sayesinde kazandıkları deneyimleri öğrenme bağlantıları kurarken kullanabilirler.
Ezberlemeleri gereken bir durumu geçmişteki deneyimi ile ilişkilendirerek o olayı hatırladıkça daha kaliteli bir ezberleme gerçekleştirebilir.
Olayların aşamaları ile ezberlemeleri gereken durumun aşamaları birleştirilerek kurulacak olan bağlantılar sayesinde yapılan ezberler daha kalıcı olacaktır.
İnsanın işini kolaylaştıran bir diğer şey beyindir.
Herhangi bir sınıra sahip olmayan beyin, öğrenme yolunda kişiye sonsuz bir genişlik sunar.
Yapılan araştırmalarda 100 resim gösterilen kişilerin 1000 resmi ezberlediği ve daha sonra 10.000 resmi de ezberleyebildiği görülmüştür.
Bu araştırmalardan görüldüğü üzere beynin herhangi bir sınırı yoktur ve gücü katlanarak ilerleyebilmektedir.
Bu gücü kullanabilmenin temelinde ise bağlantılar ve sistemler kurabilmek, bilgileri anlamlandırabilmek yer alır.

Günümüz eğitim sisteminde bu durum sıkça kullanılmaktadır.
Artık öğrenciler, ezbere yapılan öğrenmeler yerine kendi öğrenme süreçlerini kendileri yaratarak bilgiyek endi çabalarıyla ulaşmaktadır.
Bu sayede kendi ulaştıkları bilginin ilgi çekici yönlerini de fark ederek konuya olan ilgiler artar ve daha kolay öğrenme sağlarlar.
Aynı zamanda bilgileri kendileri öğrendikleri için kendi zihinlerinde yapılandırma fırsatı bularak bilgilerini kalıcılığını sağlarlar.
Öğrenme hayatı, iş hayatı veya sosyal hayat fark etmezksizin beynin hafıza gücü her alanda kullanılabilir.
Bir tıp öğrencisi anatomik bilgileri ezberlerken bir müzisyen repertuarındaki şarkıları tekniklerle ezberleyebilir.
Son olarak öğrenme ve ezberleme sürecinin sağlıklı bir şekilde yürütülebilmesi için kişilerin ezberlemeleri gereken konularda ilgilerini çeken kısımları fark etmeleri ve öğrenebilmeleri, bağlantılar kurarken geçmiş yaşamları ile ilişkilendirebilmeleri ve bu bağlantıları kurabilmek için sıkça egzersiz ve tekrar yapmaları gerekir.
Marketten alacağı şeyleri ezberlerken dahi kendince bir sistem yaratmaya çalışan kişi en sonunda sistemler yaratabilmeyi öğrenerek aslında hayatında öğrenmesi gereken her şeyi tek seferde öğrenmiş olacaktır.

# Okurun Yorumu
***Bir gün bu aciz vücudumuz güçten düşecek, bebekliğe doğru muhtaç olurcasına geri dönecektir.
Beyin ise her zaman bedenimizin içinde ve tüm gücüyle varlığını sürdürecektir.
O halde, neden beynimizi güçlendirmeyelim?***

***Zekâ her ne kadar doğuştan gelen bir potansiyel kuvvete sahip olsa da, olanı kinetiğe çevirmek de bizim elimizdedir.
Pasif halde kalmış zekâ, paslı çarklara benzer.
Sistemi çalıştıramaz ve insanı bulunduğu durumdan ileri götüremez.***
