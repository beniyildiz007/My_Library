Yüzyıllardır dünya nasıl değişiyorsa toplum da öyle değişmektedir.
Daha eski zamanlarda ahlak, erdem, paylaşmak, alçakgönüllülük gibi insani değerler ön plandayken günümüzde bencillik ve tüketmek gibi değerler ön plandadır.
Fakat son zamanlarda insan zihninde mantık kadar duygunun da ön plana çıkması ve zihinde yer alan mutluluk hormonu gibi hormonların insan duygularına etkisi gibi buluşlar, değerler konusunda bazı değişikliklere yol açmaya başladı.

Psikoloji alanındaki çoğu uzman, değerlerin hızla yok olmasından çekinmekteydi.
Çünkü toplumlarda anomi (normsuzluk) olması kaosu da beraberinde getirir.
Kaos ve değersizlik ile insanların toplumlara karşı hissettiği ait olma duygusu azalır ve önce toplumsal şiddet baş gösterir.
Toplumsal şiddetin büyümesi ile de ülkeler arası savaşlar görünür hale gelmeye başlar.

# Yaşam Şartları Değiştikçe Değerler de Değişmektedir
Değerler, toplumunun geneli tarafından kabul edilen ortak kararlardır.
Yeni doğan bebek değerleri bilmez, zamanla öğrenir.
Değerler çevre ve ortam tarafından insana aktarılır ve insanın kişiliğini etkiler.
Bu nedenle çocuk yetiştiren anne babalar, çocukları için en uygun ortamı yaratmalı ve ona göre davranmalıdır.
Bir çocuğun değerleri benimsemesi ve içselleştirmesi için ailesinin model olması ve değerlerin çocuğa sevgi yolu ile aktarılması gerekmektedir.
Değerleri ikiye ayıracak olursak amaç değerler, insanın hayatı boyunca ulaşmak istediği değerlerken araç değerler ise amaç değerlere ulaşılmaya çalışırken kullanılacak yollar olarak bilinir.

Amaç değerlere örnek olarak şefkatli olmak, merhametli olmak, adil olmak, paylaşmak, alçakgönüllülük, yalan söylememek gibi davranışlar verilebilir.
Değerleri koruma, onları uygulama sürecinde ise insan zihninin iki zıt kısmını dengede tutabilmelidir.
İnsanda iyi olma ve kötü olma eğilimleri vardır.
Değerlerini tam verimli kullanmayı amaçlayan kişi bu iki tarafı dengede tutmalıdır.
Kişi kendini tanımalı ve değerleri ona göre yaşamalıdır.
Diğer insanları sevdiğini ve onlara yardım etmekten hoşlandığını iddia eden birini düşünelim.
Bu kişi diğer insanlara yardım ederken "ya benim de onlara işim düşerse" düşüncesi ile hareket ediyorsa burada bir değerden veya erdemden bahsedemeyiz.
Bu kişide var olan düşünce yardım değil, bencilliktir.
İnsanın değerini belirleyen şey, kötülük yapıp kendisine çıkar sağlama imkanı varken bunu yapmaması ve iyi davranmasıdır.
Bu kişi gerekirse anlık çıkarlarından dahi vazgeçebilir.

Günümüzde ise özellikle ekonomik alanda değerler göz ardı edilmektedir.
Çıkar sağlamak uğruna rüşvet yiyen, faiz yiyen ve çalan kişiler rahatça bu parayı hak ettiklerini söylemektedir.
Günümüzde para kazanmak elbette önemlidir fakat bunu yaparken değerlerimizi göz ardı etmek bizleri uçuruma sürükler.
Açgözlülük değerlerin düşmanıdır.
Değerlerine göre davranan kişi her zaman uzun vadede kazanan kişi olmuştur.

Yine de çoğu insan kısa vadeli kazançları önemsediği için değerleri göz ardı etmektedir.
Değerleri kabul etmek ve uygulamak zorla olmayacak bir şey olduğu için bu kişiler değerlere uyması için zorlanmamalıdır.
Değerlerin en etkili aşılanma yöntemi evgidir.
Korku ve zorlama ise değerlerden kalıcı şekilde uzaklaşılmasındna başka hiçbir şeye yaramaz.

# Adalet Terazisini Dengede Tutmak Hayatı Dengede Tutmaktır
Adalet diye bahsettiğimiz kavram mahkemede yazılan ceza değil, insanın iyiye kötüye, doğruya yanlışa karşı felsefi tavrıdır.
Adaletin önündeki en büyük engel benmerkezciliktir.
Çünkü benmerkezci kişi adalet terazisini dengede tutamaz.
Adalette kilit noktalardan birisiyse niyettir.
Ahlaklı olarak görülen kişiler niyet ile analiz edildiklerinde ahlaka uzak çıkabilirler.
Örneğin zor durumda olan çocuklara yardım eden birine "neden o çocuklara yardım ediyorsun?" diye soruldu.
Verdiği cevap ise "onların sevinmesi bende haz hissi uyandırıyor. O hissi yaşamak için yardım ediyorum" oldu.
Bu olayın analizini size ve vicdanınıza bırakıyorum.

Dünyada adaletin olup olmadığı ya da doğru işleyip işlemediği tartışılır.
Tartışılamayacak nokta ise adaletin insanların psikolojisine ettiği etkidir.
Adaletli bir ülkede yaşayan insanlar daha güvenle hareket eder.
Kendilerine güvenirler, kafaları rahattır ve neşeli olurlar.
Adalet, insanlığın başlangıcından beri var olan bir kavram olsa da modernizm ve kapitalizm, adaleti ve adaletin getirdiği empatiyi göz ardı etmiştir.
Üretmek ve tüketmek ön plana çıkmış, insanlar arası eşitsizlikler gittikçe daha belirgin hale gelmiştir.
Herkesin yararlanması gereken adalet ise yalnızca güçlülerin kullandığı bir sopa haline gelmiştir.
Fakat bu düşüncenin sağlıklı devam etmesi çok zordur.
Çünkü gücü elinde tutan kişilerin gücünün kaynağı çalıştırdıkları kişilerdir.
Çalıştırılan kişiler ise adaletsiz ortamdan olumsuz etkilenirler ve verimli bir şekilde çalışıp üretemezler.
Fakat çalışanını düşünmeyen bencil kişilerin adaletli olmasını bekleyemeyiz.

Adalet toplumda uygulandığı gibi ailede de uygulanmalıdır.
Aile içindeki bireyler aile ortamlarını adaletsiz bir ortam olarak hissederlerse sağlıklı bir gelişim gösteremezler.
Ailelerde en çok yapılan hata sevgi ve ilgiyi çocuklar arasında eşit olarak paylaştırmamaktır.
Bazı aileler çocuklarını cinsiyetine veya yaşına göre ayırır.
Böyle durumlarda hem ilgiden mahrum kalan çocuk hem de ilgiye yoğun şekilde maruz kalan çocuk zarar görür.
Genellikle bu çocuk kayırma davranışı kardeş kıskançlıklarına neden olur.
Ailedeki bir diğer karmaşa yaratan durum ise gelin-kayınvalide çatışmalarıdır.
Aslında anne oğlunu, gelin de eşini çok sevdiği için ortaya çıkan bu çatışma erkeğin adil davranması ile çözülecektir.
Kişiler birbirlerine karşı açık olmalı ve duygularını nasıl ortaya koyacağını bilmelidir.

# Dürüstlük Değerine Sahip Olmayan Kişiden Utanması Beklenemez
Dürüstlük davranışına gerçek dürüstlük diyebilmemiz için davranışın arkasında vicdan olmalıdır.
Vicdan olmayan dürüstlük çıkar için yapılmaktadır.
Bu kişiler dürüst gibi davranırlar.
Dillerinde sürekli dürüstlük ve ahlak vardır.
Fakat en ufak bir olayda hemen kendi çıkarları için taraf değiştirirler.
Gerçekten dürüst kişiler ise kendi çıkarlarını arka plana atarlar ve insani değerleri önemserler.
Dürüst gibi davranan kişiler sürekli dürüstlükten ve ahlaktan bahsetmek zorundadır çünkü diğer insanları etkilemek ve kandırmak için ellerinde başka bir kozları yoktur.
Gerçekten dürüst kişiler ise zaten konuşmaları, kendine güvenleri ve daha önce yaptıkları dürüsltükler ile diğer insanları rahat bir şekilde etkileyip karşılıklı güven ortamı  kurabilir.

Dürüst olan kişiler kısa vadede net bir fayda alamasalar da dürüst olmanın verdiği rahatlığı tadarlar.
Yalan söylemek zor bir iştir ve bir şeyleri saklamak insanda gerginlik yaratır.
Dürüst kişilerin saklayacak şeyleri yoktur.
Bu nedenle kendilerine güvenirler ve konuşurken kendilerinden emin şekilde konuşurlar.
Dürüst olmayan kişiler ise hem yalanın baskısı altında ezilirler hem de kendileri yalan söylediği için diğer insanların da kendilerine yalan söyleyeceğini düşünürler.
Sıklıkla güven problemleri yaşayarak paranoyak kişiler haline gelirler.
Dürüstlük, diğer erdemlerin ve değerlerin uygulanması için bir yol hazırlar.
Dürüst olmayan kişilerin diğer erdemleri doğru uygulaması beklenemez.
Dürüstlüğün var olabilmesi için insanlarda utanma duygusunun var olması gerekir.

Modern toplumda utanma duygusu anormal bir durum olarak görülerek değersizleştirildi.
Utanan kişilere sosyal kaygı bozuklukları teşhisleri kondu.
Fakat utanma duygusu, insanların davranışlarını düzene sokması için gereklidir.
İdeal seviyede utanma duygusu ile mahremiyet alanları geliştirilir ve kişisel sınırlar belirginleşir.
Zaten modern toplumdaki şiddet ve taciz gibi pek çok sorun mahremiyetin ve sınırların kaybolmasından kaynaklanmaktadır.

Sınırları abartarak duvarlar haline getirmek de zararlıdır.
Bazı ilişkilerde eşler aralarına öyle duvarlar örerler ki aylarca, yıllarca cinsel ilişki yaşamazlar.
Bunların altında cinsel ilişkiden utanma duygusu var olabilir.
Bu şekilde cinsel güdülerini bastıran kişilerde pek çok cinsel ve ruh sağlığı bozuklukları görülebilir.

Değinilmesi gereken önemli bir nokta da şudur: dürüstlük ve patavatsızlık genelde karıştırılmaktadır.
Dürüst olmak her şeyi doğrudan söylemek anlamına gelmez.
Bazı konular bazı ortamlarda söylenemez.
Doğru zamanı ve doğru dil kullanım şeklini belirleyip buna göre bir yol haritası çizilmelidir.

# Cesaret Gösterebilmek için Gayret Etmek Gerekir
Cesaret, risk alaiblmek ve girişimciliktir.
Doğru cesaret akıl ile temellendirilen cesarettir.
Cesareti temeli olmayan güç gösterisi olara kgören kişiler sürekli zarar ederler.
Cesaretin karşsıındaki en büyük engel ise bağlılıklar ve tembelliktir.
Bir topluma veya kişilere bağlı olan bireyler, bireyselleşmekte zorlanırlar.
Bunun sonucu olara kda o toplum kurallarına uygun davranırlar.
Cesaret gösteremez, risk alamazlar ve hata yapmaktan korkarlar.
Cesaret gösteremeyen kişiler, sosyal yaşamlarında ve iş yaşamlarında ilerlemekte zorlanırlar.
Sahip olduklarını tutma gayretindedirler.
Doğru olan şey kişinin kendini her olumsuzluğa karşı hazırlaması ve girişimci olmasıdır.
Toplumumuzda yer alan "kendini kışa hazırla, yaz gelirse bahtına" sözü bu durumu oldukça net anlatmaktadır.
Cesaretsiz -korkak- olmak ne kadar kötü ise cesareti uç noktada yaşayıp saldırgan olmak da o derece kötüdür.
Doğru olan her zaman olduğu gibi bir denge noktası bulabilmektir.

Bazı insanların cesaret göstermekten korkmasının temelinde mükemmeliyetçilik vardır.
Mükemmeliyetçi kişiler hataya tahammül edemedikleri için cesaret göstermek yerine daha garanti davranışlarda bulunmayı tercih ederler.

# Sadakati Test Etmek Sadakate En Fazla Zararı Veren Davranıştır
Sadakat, karşılık beklemeden bir şeye bağlanmak demektir.
Bağlanma duygusu, bebeklikte anneye gösterilerek ilk örneklerini verir.
Anneler de oksitosik hormonu salgılayarak bebeklerine karşı bağlılık geliştirirler.
Ayrıca bu hormon anne sütüne de katkı sağlar.
Aksitosin hormonu verilen erkek maymunlar, yavrularına annelik yapmaya başlamışlardır.
Anneleri ile bağlılık evrelerini sağlıklı atlatamayan çocuklarda aşırı bağlanma veya güvensizlik görülebilir.
Aşırı bağlanan kişiler bağımlı kişilik oluştururlar ve kendi kimliklerini kaybederler.
Bu kişiler risk alamaz ve özgür davranamazlar.
Güvensizlik duyan kişiler ise başkaları ile yakın ilişkiler geliştirmekte zorlanırlar.

Sadakat oluşturan duygu, sevgidir.
Tabii ki bazen sadakat adı altında çıkar ilişkileri kurulabilir.
Örneğin güçlü ve yetkili birine karş ısadık davranan kişi aslında kendisien avantaj elde edip bir yerlere gelmek için öyle davranıyor olabilir.
Tarih boyunca kralların yanlarında sadakatleri sahte olan kişilerin olduğu görülmüştür.
Bu kişiler kralın en ufak bir zayıflığında sırtından bıçaklamaya hazırdırlar.
Bazı yetkili kişiler de zorla kendilerine sadakat oluşturmaya çalışmışlardır.
Bunu yaparken korku ve tehdit ile otorite kurmaya çalışmışlardır.
İtaat ile sadakat olması mümkün değildir. ***(Neden mümkün olmasın ki?)***

Sadakat ve körü körüne bağlılık ayrışmalıdır.
Sadık kişi aynı zamanda özgür olmalıdır.
Kendi kararlarını alabilmeli ve kendine zama nayırabilmelidir.
Sadakatin çıkarsız olup olmadığını anlamak zor olduğu için çoğu hükümdar bazı denemeler yaparak etrafındakilerin sadakatlerini test etmiştir.
Bazı evliliklerde ve ilişkilerde de eşler birbirlerinin sadakatlerini test etmek için denemeler yapmaktadır fakat bu durum ilişkiye faydadan çok zarar verir.
Çünkü sadakatin test edilmesi insanda kendisine güvenilmediği hissini yaratır.
Eşler birbirlerine sevgi, güven ve saygı hissettirerek sadakatlerini birbirlerine karşılıklı olarak hissettirmeli ve birbirlerinin sadakatlerini test etmeye ihtiyaç duymamalıdır.

Birbirlerine karşı sadık olan kişiler, güven ve merhamet duygusuna sahip olacakları için yardım etmeyi ve paylaşmayı severler.
Karşılıksız olarak maddi ve manevi paylaşım yapmak olarak tanımlayabileceğimiz yardımlaşma duygusu, toplumumuzda sıkça görebileceğimiz bir durumdur.
Dünyada her insan eşit şartlarda yaşamamaktadır.
Bu tarz toplumsal yardımlaşmalar sayesinde bu farklar bir miktar da olsa azaltılabilir.

Yardımlaşmak insanlara mutluluk verir.
Başkası ile paylaşım yapmak ve başkasını mutlu etmek haz verici bir durumdur.
Hatta yardımlaşmak, narsizim tedavisinde bile kullanılacak kadar etkilidir.
yardımlaşmak, insanı bencillikten ve gösterişten uzak tutarak ruh sağlığını korur ve insanlara yaşama amacı kazandırır.
Yardımlaşan kişiler arasında bağlılık ve sadakat duyguları gelişir.

Modern toplum ise yardımlaşmayı tembelleşmek olarak görür.
Fakat yardımlaşmak duran bir arabayı en başta ittirmeye benzemektedir.
Daha sonra araba çalışacak ve ekndi yoluna devam edecektir.

# Alçakgönüllü Olmak Pek Çok İnsani Değeri de İnsana Kazandırır
İnsanlar kendilerine ve topluma karşı bazı sorumluluklar taşırlar.
Kendi sorumlulukları kendi hedeflerine ulaşmalarına yardımcı olurken sosyal sorumlulukları ise toplumun adil bir yer olmasına katkı sağlar.
İnsanın sosyal sorumlulukları olması ona değerleri yaşaması için en önemli duygu olan vicdan duygusunu kazandırır.
Vicdana sahip olan insan kötüye karşı iyiyi savunur.
Başkalarının haklarını yemekten, başkalarını ezerek kendine çıkar sağlamaktan uzak durur.

İnsani değer olarak baktığımızda insanın sahip olması gereken toplumsal sorumluluklardan biri başkalarına karşı alçakgönüllü olmaktır.
İnsanlar büyüklük güdüsüne sahiptirler.
En iyi ve en başarılı olmak isterler.
Bazı kişilerde ise bu durum hastalık haline dönüşebilir.
Her zaman en iyisi olmak ve yüksek hedeflere ulaşmak mümkün olmayacağı için bu kişiler sıklıkla depresyon yaşarlar.
Üstünlük çabalarının altında yatan duygu, kendilerindeki bilgi ve erdem yetersizliğini üstün gibi davranarak kapatma ihtiyacıdır.
Bol meyveli ağacın başının eğik olması gibi, bilgisi çok olan ve erdemli olan kişilerin de başı eğiktir.
Kendilerini ispatlama gereği duymadıkları için son derece alçakgönüllü olurlar.

Çıkarcı kişiler tarafından alçakgönüllülük basit bir durum olarak görülür.
Alçakgönüllü kişilerin ezilmeye müsait olduklarını düşünürler.
Oysa alçakgönüllülük ve çekingenlik birbirlerinden farklı durumlardır.
Alçakgönüllü kişi yeri geldiğinde hakkını savunmasını da bilir.
Alçakgönüllü kişiler bencillikten uzaklaşarak kendilerine daha nesnel bir gözle bakmayı başarabildikleri için özeleştiri becerisi kazanırlar.
Kendilerinde var olan iyi yönlere güvenerek üstüne giderler, kötü yönlerini ise fark ederek geliştirmeye çalışırlar.
Bu sayede kendilerini sürekli bir gelişim sürecinin içinde tutarlar.

Kendisine tevazu ile bakan kişiler, hata yapabileceğini görür.
Kendisi hata yapıyorsa başkalarının da yapması oldukça olasıdır.
Bu nedenle hoş görmeyi öğrenir.
İnsanların hatalarını yüzlerine vurmaz.
Onlara destek olmaya ve onları geliştirmeye çabalar.
Bu kişiler, çevresindeki kişilere karşı nazik ve tevazulu davranacakları için genellikle sevilen kişiler olur ve pek çok insan onları rol model olarak görür.
Bu sayede de alçakgönüllülük davranışı yayılır.

Tabii ki insanlarla iletişime geçip alçakgönüllü olurken ya da onlara hoşgörü ile yaklaşırken kullanmamız gereken dil açık ve kendimize odaklanan bir dildir.
Başkalarının davranışlarının yerine bunun kendimizde yarattığı duygu ve düşüncelerden bahsetmek diğer insanlara daha iyi fikirler verecektir.

İletişim konusunda alçakgönüllü kişilerin en öenmli özelliği ise dinlemeyi bilmeleridir.
Bu kişiler iletişimde konuşmak kadar dinlemenin de önemli olduğunu bilerek hareket ederler ve bu sayede insnalar onlarla bir şeyler paylaşmaktan kaçınmaz.

# Okurun Yorumu
***Bencillik neden sürekli kötü bir karakter özelliği ya da davranış olarak görülüyor?
Fıtratımız gereği bencil yaratıklar olmamız bizi kötü yapıyorsa hepimiz kötüyüzdür, iyi yapıyorsa da hepimiz iyiyiz.
Bencilliği illa bir sınıfa sokmamız şart mı?
İşte "çocuklara neden yardım ediyorsun" diye sorulmuş o da demiş ki "iyi hissetmek istiyorum".
Bunda yanlışlık nerede?
Kişilerin birbirleri arasındaki yardımlaşma tabii ki iki tarafta da hoş hisler uyandıracaktır.
Bu hisler (huzur, mutluluk, rahatlama vs.) insanların ihtiyaç duyduğu ve günlük hayatlarında işlerini yoluna koymasını, daha berrak düşünmesini sağlayan hislerdir.
Bu hislerin ve duyguların yoksunluğunu çeken bir kişi, bu ihtiyacını karşılamak için çocuklara yardım ediyor diye kötü mü oldu şimdi?***

***İtaat, sadakat getirmezmiş.
Neden getirmesin?
Eğer burada körü körüne itaatten bahsediliyorsa o zaman bu belirtilmeli.
Yani şimdi benim "insanlarla tanışırken selam verilmeli" sözümle "insanlarla tanışırken sadece selam verilmeli" sözüm birbiriyle aynı anlam mı taşıyor?***

***Çiftlerin birbirlerine güven testleri yapması güvenlerini zedelermiş.
Neden zedelesin?
Her insan, farklı durum ve koşullarda, farklı reaksiyonlar verebilir.
Sevdiğim kişi "x" durum karşısında bana sadık kalabilir evet ama "y" durumla karşılaşırsa bana olan sadakati sekteye uğrayabilir.
Böyle bir durumda ben karşımdakini "y" durumuna benzer bir simülasyonda test ediyorsam ve onun böyle bir durumda bile bana sadık kalabileceğini gözlemlemek istiyorsam bu neden karşımdakinin bana karşı olan güvenini zedelesin?
Daha insanın fıtratını bilmeden böyle çıkarımlar yapmak ne kadar kolay, nasıl olsa fikir bedava; yaz gitsin.
Her insan ihanet edebilir ve her insan nefsine karşı verdiği her savaşı kazanamayabilir.***

***Nevzat Tarhan klasik bir 2000 sonrası Türk yazarı.
Kitaplarını genellikle dijital ortamdan ya da çok cüzi ücret ödeyebileceğim sahafçılardan, seyyar kitapçılardan alıyorum.
Genellikle de kitaplarını iş ya da okul çıkışlarında; kafamın yorgun olduğu zamanlarda otobüsle yolculuk ederken zamanım boşa harcamamak için okuyorum.
Zaten en fazla 1 saat sürüyor.
Uzun uzadıya cümleler, klasik herkesin bildiği ama tekrar tekrar yazılan çıkarımlar...
Yine de İstanbul koşuşturmasında insanın kafasını bir nebze de olsa rahatlatıyor.***

***Verdiği yoğun emekler ve insanüstü çabası için kendisine teşekkür ediyorum.***


